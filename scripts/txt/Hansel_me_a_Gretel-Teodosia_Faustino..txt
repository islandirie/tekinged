Ng mla er ngii a chimo el blai el mla er a medeldelechel a klou el oreomel. Tia a lekiliei er ngii a ta el rubak me a bechil me a rengelekir. A mle ngklir tirka el ngalek a Hansel me a Gretel.

Ngika el rubak a mle chad er a omelobech el kerrekar. Seikid el taem e ng dimlak a kmal urreor me a cheral a kall a meringel. Te kmal mle betok el chad a mle songerenger. Me ngika el rubak me a telungalek er ngii me te bebil er a remle songerenger.

A ta er a klebesei e te mla mo bad tirka el ngalek, e a rubak me a mechas a chachedecheduch.

Ngika el rubak a dilu, "Kid kede mo mekerang? Ng mla mo diak a chemutii me a kiabets a bla dekang. E a medechel el blauang a dikesai."

Ngika el mechas a diak el mera el delrir tirka el ngalek me ng diak lomekerreu er tir. Ng dilu el kmo, "Ng mera el tekoi aika el molekoi. Mei me denguu a Hansel me a Gretel el mo choititerir. Kede mo mengoit er tir er a oreomel."

A demerir a kmal betik a rengul er tirka el ngalek Ng dilu el kmo, "E rrang, tia a kmal meringel er ngak el tekoi el moruul er ngii."

"Me a lsekum e ke melekoi el ua isei, e bechikid me demad er a kall." Ngika el mechas a di millekoi a betok me ngika el rubak a mocha a kongei.



Tirka el ngalek a mle songerenger me ng diak el iit a mederir. Te rirenges aika el cheldechedechal ngika el mechas me a demerir. A Gretel a kmal medektang me ng longelang.

A Hansel a dilu er ngii, "Lak mlangel e ak mo oungerachel er kau. Te dimlak lebo el bad el mengiil er a demerir me a delrir el mo bad Me tia er a lebo le bad, e a Hansel a ngilu a chesimer er a rebai e mlo tuobed. A ltebedang e a buil a kmal ungil e ngii a omes a mekekerei el bad el berriid. Ng mlo tmaut el meruu aika el bad el mesuk er a boket er ngii. Ng mlo tmuu er a blai e dmu er a Gretel el kmo, "Ng ngar er ngii a ungil el uldesuek er a klukuk."

A lebocha el tutau, e a delrir a merema el olekiis er tir. Ng dilu, "Bekiis kemiu el mesaik el ngalek Bekiis e kede mo omngar er a chelecha el sils. E tia a keliu el blauang. Kele monga er ngii er a chelechang, e le ng mo diak a keliu er a sueleb. Tilecha ia keliu er a chelecha el ta el sils."

Tia er a lorolang, e a Hansel a ullab a mekekerei el bad e a Gretel a uleba tia el kelir el blauang. A delrir a ullab a ralm el oeak a uchei, e ng demerir el oba a otilech, e ng Gretel el oba a blauang, e ng Hansel el olab a bad.

A demerir a dilu, "Morechedau e Hansel e lak mko er a di ngar er a uriul."

"Ak omes er a cheremek el katuu e chedang. Ng ngar er a chado el soal melmesumech er ngak." E a lechub e ng omekmeoud er ngii e orrebet a bad er tia el lorael er ngii.

Ng kmal mle kekemanget el omerael me a Hansel me a Gretel a kmal mla mo mesaul. Tiaikid e a delrir a dula er tir, "Mngar er tiang e molengull e momengur.



Ngak me a demmiu a mo omngar, me a lsekum ko mo mesulaul e ko mo bad.

A Hansel me a Gretel a mlo dengchokl e mocha a omengur el menga er tia et kelir el blauang. Te ulerrenges er a ko er a omelobech me a rengrir a demerir a di kmeed E a lechub e tia el ulerrenges er ngii a merat el kerrekar el kuk mo subechii er a tang se leme a eolt.

Te dilengchokl el mo el mocha a mesulaul me te mocha a mechiuaiu. E a lebekisa e ng mla mo klebesei e tir a di tir el tang.

"A chedil e Hansel, ng kmal milkolk. Kede mekera e mo er a blid?"

Ng melekoi el ua ise e longela el kmal el medektang.

"Lak mlangel e Gretel e dechiilii a buil el me ngmasech me bo el mellomes e bo el sebeched el merael."

Te dilengchokl el telkib e ng ngosecha a buil me a aika el bad a mocha a mengeldoech.

A Hansel a mocha a oteklii a chimal a Gretel e te mocha a omdid aika el bad e merael. A lemellemesa e te mocha a tmoech er a blirir. Te rirurt el mo melngod er a chesimer. Me tia er a lolngod e ngika el diak el mera el delrir a mle nguu a chesimer Ng kmal mlo kesib a rengul.

"Kemiu a mera el dengerenger el ngalek Ko mla er ker me a rengmam ng mla mo chetimiu el mei." Ngika el mechas a millekoi el ua isei el dimlak el ungil a rengul E ng di ngika el rubak a kmal el dileu a rengul.

Uriul e ngika el rubak a mlo sebechel el kuk osiseb a sesei el udoud. E ng di dimlak el meketeket e ngika el mechas a kuk mocha a melekoi a chitir tirka el ngalek Ng millekoi er ngika el rubak el kmo, ng mla mo diak a keled el blauang. Ng di ikaikid me ng di mekang e kede mo olsengerenger. Mei me deluut el mo mengoit er tirka el ngalek. Kede mo mengoit er tir er a medeldelechel a oreomel , me a dengerenger el Hansel a mo diak el betik er a rael el mei.

A Hansel a rirengesii ngika el mechas el liluut el melekoi er ngika el rubak. Ng ulemdasu er a mo meruu a bad Ng ko er a lluut el mo bad a delrir me a demerir e ng mlo melai er a chesimer er a rebai A lebo e ng urringel a chesechesel er a bab me a eou Ng luueta el mocha a mechiuaiu e omdesua er a kuk ta er a rolel.

A lebocha el tutau e te kuk mocha a meruul er a di osisiu el teletael. Te milsa a kelel a Hansel me a Gretel el blauang, e merola el kuk mocha er a oreomel. A Hansel a liluut el mo er a uriul e di omekmeoud er ngii.

"Mei e Hansel, ngara me ke di ngar er a uriul?"

Ak omes er a cheremek el belochel el ngar er a chado er a blai e soal melmesumech er ngak.

Dengerenger! cheremem el belochel er ker? Tilecha a dichel a sils el meluich er a blil a chat. Ngika el mechas a mellekoi el ua ise el kmal kesib a rengul.

A Hansel a di mla er a uriul e melebtib er tia el kelel el blauang el orrebet el olengchelel er a rael. E ng di tirka a milrael er a kmal kekemanget el rael.

A lemerema er a kmal medeldelechel a chereomel, e a demerir me a delrir a dilu e tir, molengull e mchilemam e ki bo momngar me aki mei. Te mlo dengchokl e olengull, e a lebocha el sueleb e te mocha a omengur. A Hansel a dimlak a kelel me te milenga er a kelel a Gretel, e mocha a mechiuaiu.

Tia er a lebekisa e ng mla mo klebesei, e tir a di tir el tang. A Gretel a dimlak el langel e le ng medengei el kmo, a Hansel a riruul a olengchelel a rael. Me tia er a lengesecha a buil, e a Hansel a choteklii a chimal a Gretel e te merolang.

E ng di tia er a lorael, e ng dimlak a ta el tebetbil a blauang el lesang. A suebek el charm er a chereomel a mla kmang.

Tirka el ngalek a milrael el ta el kesus me a ta el sils. A leko te osiik er a rael e a lechub e te bai mla menga el mo cheroid.



Te kmal songerengera e diak a kall, me te di milenga a mekemim el kudamono. Te di milrael el mo el mo e kmal mesululang me te mocha a mechiuaiu. A lebocha el tutau me lebekiis e te liluut el mo merael Te di milrael el di milrael el mocha er a mesechesechel a oreomel.

Tia el omerolir a mlo el mo soiseb er a oreomel el kmal meklou a kerrekar er ngii. Ng diak a ngodech el ko er a chudel me a bung el delalem er ngii me ng kmal mechilou a delongelel.



Te milrael el me e orrenges er a kmal ngerel a charm el melekoi. Te ulemes el mo er a bab e a lomes er ngii e ng merrirs a osebekel. Ng mengitakl e se el lebo el merek e ng suebek e melekoi el ua lolekoi er tirka el ngalek el kmo mobengkek.

A Hansel me a Gretel a uleakullel ngika el suebek el charm. Te mle el me tmoech er a chimo el blai el blauang a kbekbel e ouchado a keek. E a kukis me a kiangde a bereked er a mado er ngii.

Tirka el ngalek a rirurt el mo mengang e le te kmal songerenger. A Gretel a ua isei el menga er a kukis me a Hansel a telikm a ngerel er a kiangde e di mle kkiu el rongesii a ngerel a chad el melekoi. Ng dilu el kmo:

Te ngara tirka el menga er a blik?

Tirka el ngalek a ulemulak er ngii el kmo: Ng eolt el meloko er a kerrekar.



Tia er a ledu el ua isei e ng menga a chesimer e ng me tmoech a mechas e mera el mekngit a medal. Ng kekemanget a isngel e ko er a kulukel me a otengel a deludeu e di eruo a ungelel er bab me a teluo er a eou. Tirka el ngalek a kmal mlo medakt me a leko te chiisung. Ngika el mechas a okere el kmo, "Rengelekei ko mle mekerang? Mei me dekiei e ak kmal mo ungil mengedmokl er kemiu."

Te mle tmu e ng ngoititerir el mo er a belngel a ulaol el ngar er ngii a bek el bedengel a ungil kall. Ng mla er ngii a bangkeik me a rodech me a lmuut el bebil. Tirka el ngalek a mlo dengchokl e omengur.

Tia er a lomengur tirka el ngalek e ngika el mechas a mlo meruul a dukllir. Aika el bet er tir a mla er ngii a medemedemek el oteremodel me a chiull me a dekedekel a kmal beches e ungil el sits.

Tirka el ngalek a mlo merek el omengur e mlo mechiuaiu. Me tia er a lemechiuaiu e ngika el mechas a mlo me ng omes er tir. Ng kmo, "Mm! Mm! Mm. Ak ungiang! A rengmiu a kmo, ak mera el mo ungil er kemiu? Ng diak modengei el kmo a uits a bekerekard a chelsul a medal e sebechel el turengur a cheroid el bau. Se el kmal sebechel el turengur a burir a rechad. Se er a chomorael er a chelsel a oreomel e ak tirrengur a bumiu. Tia el blai el di merekos a omaol er a remekekerei el ngalek. Kekedel er a kulungel a bumiu e kungiil er kemiu."

A lebocha ltutau e te dirk mechiuaiu tirka el ngalek e ngika el mechas a kmal ngemekela me ng mo el okisterir. "Tirka a meral el choisii."

Ng di mlo mtechedii a Hansel er a bet el otengelii e kursii el mo er a rebai me ng osmerii er a blil a debar. A Hansel a uleldiu e lmangel e ngika el mechas a okor e mecherei.



E mei el tmuu er a blai el di merngul el olekiis er a Gretel. Bekiis kau el mesaik. Mereched el mo meruul a kelel a ochedam. Ngar er a iikr er a chelsel a blil a debar. Sei el dokelii el mo ungil e ng kmal mo ungil a telemtemul a bo donga er ngii.

A Gretel a lilangel er a lolekoi ngika el mechas el ua isei.

"Ngara ke lmangel er ngii kau el dengerenger."

Bek el tutau el lebekiis a Gretel el melengoes aika el mengedelebuu er a rechad el kall e olab el mo omsa a Hansel me ng mengang. E ngika el mechas a kuk bek el tutau e lebo lomes er a Hansel el kmo ng mla mo kedelebuu ng diak.



Se lebo er a blil a debar ngika el mechas e ng kmo, "Hansel, ka mochotii a chimam me kisa el kmo ke mla mo kedelebuu ng diak."

E ng di Hansel a diak lolecholt er a chimal. Ng oltobed a chiuesel a malk el olecholt er ngii. E ngika el mechas a mekngit a osengel me ng diak el ungil mesa a ngarang: Ng ulemdasu el kmo tia el chiuesel a malk a mera el chimal a Hansel.

A lebocha lemerek a eua el sandei, e ng ko er a rro a rengul er a Hansel el diak lebo el kedelebuu. Me ng ko er a kmal meuda er a rengul. "Gretel ng kmal kekeringang a renguk el mengiil er a Hansel el mo kedelebuu. Ng soak a lebo el belsilek er a kebesengei. Mereched el mengeald er a mekeald.

A Gretel a lilangel e meluluuch er ngika el mechas.

Ailecha el lengelem a diak a ngara el lebo el rellii. Ng bai ungil a cholak mlangel. Ngika el mechas a chilemlii a meringel el ngau. "A kot e kede mo meruul er a blauang. Ak mla rometii e mla obkuuk me ng mla mo kirel el bo dolul er ngii." Ng melekoi el ua isei e mkisii a stob.

"Tia a chomomdasu e ng locha mla mo ungil el mekeald. Mei me motungii a btelum e mosang."

A Gretel a leko ng mochung, e ngika el becheleleu el suebek el charm a melekoi el ko er a me engelakl. Ngika ngike el suebek el charm el ulemekrael er tir er a lengar er a chereomel. Se el lorrenges er ngii a Gretel e ng mengitakl el kmo, "Alii, alii kele bo momes er a chelsel."

A Gretel a dimlak lomes er a chelsel Ng dilu er ngika el mechas, "Mosisecheklak e ak metitur. Ka bo er a teletelel e kisekau."



E a kebelung. Tia a kot el beot. Ke di nguu a btelum el otungii er a chelsel e merekii a osengem er a chelsel Mosang, tiakid a teletelel!"

Tia er a lotungii a btelul er a chelsel e chosmerii e chosechesii. Ng chiliis el mo er a rebai er tia el lengar er ngii a Hansel.

Ngika el mechas a uleldiu, e lmangel e melechesokl er a chelsel itia el stob. Tia a mle ulebengelel ngika el mechas.



A Gretel a mlo er a Hansel e kmo, "Kede mla a suobel !" E solae e mocha a nguu a chesmerel itia el blil a debar e otebedii a Hansel. Te mlo kaiuechull e merdekekl el terung e kmal ungil a rengrir.

Ng dimlak el meketeket e a lomes e te mesa ngika el suebek el charm lulemekrael er tir me a lmuut el bebil er a charm. Aika a rireboreb er a chedeuel itia el blai. Aika aike el suebek el charm el milenga aika el tebetbil a blauang el ulemriid a Hansel. Aika el suebek el charm a ullab a ngisel a chesiuch me a kuk bebil er a meringel chad el bad. Te ullab el omsa a Hansel me a Gretel. A Hansel a di mlo mui a chimal me a Gretel a mlo mui a bilel. Aika el charm a milngitakl: Kom kmal mlo mesaul er a tebetbil a blauang.

Aika a meringel el chad el bad el klokliu.

A Hansel me a Gretel a katekingang el kmo mereko me me dorael e tia a cheremelir a reuits.

"Ng kmal mla mo soak el mo er a blid e Gretel."

"Choi, me ngak me ng kmal soak el merael e ng di kede mekerang e mo remei?"

Te chachedecheduch el ua isei er a bita er tia el klou el telelluk e ngii a merema a chimo el klou el debar. Tirka el ngalek a kmal mlo ungil a rengrir. Ngika el debar a milngikai el mei me tirka el ngalek a ngilasech er a ulkel e ng otekterir. Tia er a lengar er a ulkel ngika el debar e te millengelakl a betok el meklou el kerrekar. Te milrael el me el me, e a lomes e te ko er a medengelii tia el oreomel. Ng di mle telkib e te merema er a ulebengelel tia el telelluk. Te mlo kmerd e ulureng a sulel ngika el debar.

Te milrael el melemolem er a ta el kekerei el rael. A lemerema Itobed e tia a blirir. Tirka el ngalek a rirurt el di mlo el nguu a chesimer.

Te di ngiluu a chesimer e remurt el mechulii a demerir. A demerir a lilangel er a ungial a rengul e omechull er tir.

Tirka el ngalek a mocha a oltobed aika el meringel el chad el bad me a ngisel a chesiuch.

"Ng dikea deluut el mo songerenger. Aikakid meringel el chad el bad."

Te oltobed e okere er a demerir el kmo, "Ngar er ker a delemam?"

"Ng ngilasech a rengul e le ak di melatk er kemiu e diak a cheliuek me ng mla ngmai a kloklel e merael."




Tia el unit a milruul el rengalek a di tir el oureor e a sensei a di merael er a delongelir el olengeseu er tir.



Kede meruul er a ngalek el mo er ngii a klemeriar el reng er ngii er a omenguiu me a omeluches.

Kede omekdubech er a kldachelbil a ngalek el mo sebechel menguiu e medengei a belkul aike el longuiu.

Kede omekdubech er a kldachelbil a ngalek el mo sebechel el menguiu e medengei aike el lechukl er a babier, e dirrek el mo medengei aike el diak el lechukl. Ng di longuiu e ng mo medengei el kmo, ng sebechel el dilubech.

A usbechel tia el babier a ua ikakid el beldukl er a eou:



Ka momes aika el phrase el beldukl er a eou. Monguiu e momes aike el tekoi (words) el ngar er a eungel. Molilt er se el word el momdasu er ngii e a ta er a phrase a mo belkul me mlechesii el kmo ng ongetela, e mlechesii se el ochur e mlechesii ise el word er a bita er ngii.

Ka monguiu er tia el paragraph el ngar er a eou. Mongerrungel er ngii el mo chimo el cheldecheduch. Ke meluches er a babilngem.


A ta er a klebesei e ngika el Uits a mlo oldingel er a Hansel er a blil a debar. E a lebo e lomes er ngii e ng kmal kedelebuu. 


A oreomel er a ngebard a meklou. Ng betok a kengaol el charm er ngii. Ka moluches er a cheldechedechal a Gretel. A chomomdasu e ngara me ng lilangel er a lengar er a oreomel? Ke meluches er a babilngem.





