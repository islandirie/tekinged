Momes er a picture. Ng ngera kemes? Ng mekera a lolekoi aika el charm?



Ng mla er ngii a chimo el roba el kmal mle meringel a urrerel. A merredelel a mle blechoel el ousbech er ngii el olengakd a oberaod el klalou el mo er a cheroid el basio. A lechudelang e a merredelel a mlo soal el mo omekoad er ngii. Ngika el roba a mlo medengei me ng chiliis Ng ulemdid er a rail el mo er a Bremen.



Ng ulemdasu el mo chad er a chelitakl er sei. A le ngaku er a melengel a rael e ng miltik er a chimo el bilis el blengkangk er a tkul a rael. Ngii el bilis a mera el mesel me a ural a di ultobed.

"Ng ngera me a leko di lengemed a telim?" ng uleker a roba.



"A rrach!" ng dilu a bilis, "A kmal chebuul , a merredelek a mla mo soal el omekoad er ngak A leko ng mla mo diak lousbech er ngak Ak mla mo mechitechut me ng dikea el sebechek el oltoir a tebelik el charm. Ng kmal dirke chetik el mad me ak chili is."



"Ng diak me kulekoi?" a roba a dilung. "Ak mo er a Bremen el mo chad er a chelitakl. Ng diak mei me dorael el terung? Ng sebechem el outaiko e ngak a oukita." A bilis a kilengei me te mirrael.



Te mlo metik er a katuu er a rael.

"Ng ngera chised me ke di belalk?" a roba a uleker er a katuu.



"Ak mekerang e mo ungil a osengek a le ua tia chelebulek," a katuu a dilung. "Chelecha el krubekenga e ng mla mo chesubech a ungelek. Ng dikea lsebechek el oltoir a beab. A bechik a mla mo soal el mo orros er ngak e le ng dikea belkuk. E ng di ngak a kmal medakt el mad."



"Mei me dorael el mo er a Bremen e bo dechad er a chelitakl," ng dilu a roba.

A katuu a mlo soal me ng kilengei. Te mirrael el tedei. Te mlo metik er a chimo el sechal el malk el merros. Ng mera el me rengul el merros me a leko di lobuu a chiklel.



"Mokokau e ng soal meloched a ngurd er a dingak el orrenges er kau el merros.Ng ngera chised me ke merros el uaisei?" ng uleker a roba.

"Ng diak el ua chelebuul ," ng dilu a sechal malk. "A merredelek a mo omekoad er ngak el mo techel a sub er a kebesengei. Ng kmal mekngit a renguk e le ng dirke chetik el mad. Seikid a uchul me ak di merros el oleis er ngii."



"Me me dorael el mo er a Bremen. Ke de mo chad er a chelitakl."

Ng mlo soal a malk me te mirrael el teuang.

Ng kmal cheoid a Bremen mete di mirrael e ng kebesengei. Te mlo kldibel er a telkib e olengull. Te mlo sorir el mo bad el mo tutau e, kuk mo merael.



A roba a mlo mechiuaiu er a uchul a kerrekar ngii me a bilis. E a katuu a mlo ngmasech el mo bad er a metengal a kerrekar.



A malk a kuk silebek el mo er a mekekere el rachel. A leko ng mochu bad e milsa ker-del olbidel el medidiich. Ng ulleker er tirka el sechelil. "Ng ngar er ngii a ko er a kerdel olbidel el kumes er ngii," a malk a dilung.



Te milekiis e mirrael el ulemdid er a kerdel olbidel. Te mlo metik er a blai. Tia a blirir a remekngit el chad. A roba a leko ng ko er a klou er tir el rokiu me ng mlo ngmasech er a mado e ulemdidm.



Ng ngera ke mesang?" ng uleker a bilis.

"Ak umes er a tebel el ngar er ngii a kmal ungil el kall me a ilumel. Ng ngar er ngii a remekngit el chad el dengchokl e omengur."





Te ulsiik a rolel e ng mo sebechir el mo tmuu. Te di mle mereched el mdesuii a ungil el uldasu A roba a mlo telkakl er a mado, e a bilis a mlo dechor er a ulkel , e a katuu a mlo dechor er a ulkel a bilis, e a malk a mlo dechor er a ulekl a katuu.



Te di mle ta el kmider a cheliteklir. A roba a oumecheche, e a bilis a ouhuu, huu, e a katuu a oungiau, ngiau, e a sechal malk a ouchichechachuu, e mereko e te kederimakl er a chelsel a blai. Tirka el mekngit el chad a mera el tilobed a delebengir. Te di chiliis el tuobed el mo er a oreomel. Te ulemdasu el kno, "Ng mekngit el chelid a soiseba er a blirir."



Tirka el teua el chad er a chelitakl a mlo dengchokl e omengur el menga aika el kelir a remekngit el chad. Te mera el ochesibel el di uaise el dirkak longa el ta el buil. Uriul er a blengur e te milekouad a olbidel e mlo mechiuaiu.



Tia el mocha bedul a sueleb er a klebesei e a merredelir a re mekngit el chad a ulderechii a ta er tir el mo tmuu el mo a chelsel a blai el kmo ng kmal mla mo diak a ngera er ngii.



Ngika el kot el kekerei er a remekngit el chad a mlo tmuu er a blai. Ng milekerdii a mases. Ng mlo medidech a medal a katuu me ng milkerokl el kosemremrii a medal.



Ngika el chad a uleldiu el okerengii a bilis me ng mkerokl el sobngii a idekel a btil. Ngii el mekngit el chad a liluut el oldiu me ng mekar a roba el dolkii me ng moubuu. A malk a kmal 3 dikea ietel a medal me ng kileberruul el merros, "Chichechachuu."



Tirka el mekngit el chad a di chiliis e dimlak el lluut el mo er a beluu er Bremen. Te kmal mlo medakt e le te ulemdasu el kmo, "Ng ngar er ngii a mekngit el chelid er ngii el beluu.

E tirka el teua el chad er a chelitakl a di merreko el kiei er itia el blai. Kele dirke lekiei er a Bremen er chelecha el taem.





A mekngit el chad a rengul ng mla mesa a mekngit el chelid.



E a lechub e ng di ak el mekngit el chelid. Ke mla ta el bo medakt? Ke mlo medakt er a ngerang? A rengum ke milsa ngerang? Ka mouchais.





