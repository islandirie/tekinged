
A Ngiralomes me a Dirralomes a mle teru el obekel. Ng mla er ngii a chimo el ngelekir el redil. A mle ngklel a Taldil. Tirka a kmal mle ungil el telungalek.

A chudelel a Dirralomes a dimlak a ngelekel Ngii me a bechil a kmal mle sorir el oungalek. Ng di ngii a dimlak el omechell. Ngii me a bechil a kmal mle sorir a Taldil. Te kmal di ulemais el mo omes er a Taldil. Te mlo sorir el mero-del er a Taldil. Ng di a Ngiralomes me a bechil a mle mekreos er a Taldil. Ng kmal di mle chimo el ngelekir me te dimlak el sorir a lorodel er ngii.

Ng mlo chuib a ta el rak e a Dirralomes a mlo dioll. A chudelel a rirenges a chisel. Ng mlo omes er a Dirralomes er a blil. Ng mlo me ng melekoi er ngii el kmo, "Merrengei, a lsekum e ke mechell e a kme nguu a ngalek me ng ngelekek."

"Bechere me a leme a bechik e kulekoi er ngii. Me a lsekum e ng di ungil er a rengul e ke nguu me ng ngelekem." Ng dilu a Dirralomes. A chudelel a Dirralomes a kmal mlo ungil a rengul Ng mlo er a blil e ouchais er a bechil A bechil a dirrek el kmal mlo ungil a rengul.

Tia er a lebocha el kebesengei e a Dirralomes a mocha melekoi er a bechil er tia el ongtil a chudelel A Ngiralomes a kilenge er a bechil.

Tia er a lemechell a Dirralomes e ng redil a ngelekel. Ngii me a bechil a milngeklii ngika el ngelekir el Rengeldil. A Rengeldil a mlo eim el bilel e a chudelel a Diralomes me a bechil a merema el me melai er ngii. Te mle melai er a Rengeldil el mo ngelekir. Te ngiluu el mo er a blirir. Te kmal mlo ungil a rengrir e le ng mla mo er ngii a ngelekir.

Ngika el chudelel a Diralomes me a bechil a kmal mle ungil er a Rengeldil. Te kmal mle blak a rengir el omekeroul er ngii. A Rengeldil a kmal mle cheleoch er tir. Ng kmal mle betok a bilel me a kloklel, Aike el rokui el soal el klalo a di lebo el siik el msang.



Se el ngar er ngii a kall el me er a blirir e te ngmilt aike el ungil el meche el kelel a Rengeldil. Ng dirrek el se el ldu a Rengeldil el kmo ng soal el menga er a ngara e te kmal di mo. meche aike 1oruul e mo osiik er se el soal a Rengeldil. Te dimlak el sorir el tomelii a rengul a ngelekir. Te kmal di millemolem aike el soal.

A Rengeldil a mlo klou e mo er a skuul. Se el lebo el merek er a skuul e ng di me er a blai el omengur e merael el mo milil. Ng dimlak lolengeseu er a delal el meruul a ureor er a blai. A delal a di milecherei. Ng dimlak loldurech er ngii el meruul a ureor er a blai.

A ta er a klebesei a demal a Rengeldil a mlo smecher. Ng mlo niuing er a osbitar Ng kirel el ngar er ngii a chad el oba e le ng diak el sebechel el di ngii el mekiis el mo dengchokl. Ng dirrek el diak el sebechel el di ngii el omengur. A delal a Rengeldil a kirel el mo oba a bechil er a osbitar.

Ng dilu er a Rengeldil el kmo, "Rungalek, ak mo er a osbitar el mo oba a demam e kau a mo kiei el obengterir a rua Dirralomes e ngar er a skuul. Ng diak el sebechem el di kau el ta el kiei er a blai." A Rengeldil a mle chetil e ng di ng dimlak a cheldechulel me ng mocha konge er a delal.

Tia er a lebocha el kukuk e a delal a Rengeldil a mocha er a blirir a rua Dirralomes. Ng mlo me ng melekoi er a Dirralomes me a bechil el kmo, "Ng diak el sebechel a Rengeldil el me me lekiei el obengkemiu. Ak mo oba a bechik el ngar er a osbitar e a Rengeldil a diak el sebechel el di ngii el ta el kiei er a blimam."

A Ngiralomes me a Dirralomes a dula er a delal a Rengeldil el kmo, "Ng kmal di ungil er a rengmam a lebe lekiei el obengkemam a Rengeldil," A delal a Rengeldil a kmo, "Kom kmal mesula e kurael el mo reme me kungedmokl a kloklel a Rengeldil me a klukuk a kbe kngederii."

Tia er a lebocha el kukuk e a delal a Rengeldil a mocha merader er a Rengeldil er a blirir a rua Dirralomes. A Rengeldil a dimlak el soal el obengterir a rengelekel a Dirralomes. Ng di mle blechoel el outoketok e okoad er tir. Ng kmal mle mekngit a rengul e di ngara e ng ngmasech a rengul. Ng dimlak el soal a rengelekel a Dirralomes a lousbech a kloklel. Se el lesa a kloklel a ta er a rengelekel a Dirralomes el soal e ng di mo melai er ngii.



A Rengeldil a dimlak loruul a ureor e di mililil. Ng di se el ldu er ngii a Dirralomes el kmo bom rellii a ngara e ng mong. A lsekum ng diak el ldu er ngii e ng diak loureor. Ng mle metitur el meruul a ureor me se el loruul a ureor e ng di mekngit.

A rengelekel a Dirralomes a kmal mle ngodech a blekerdelir er a Rengeldil. Te kmal mle mekedung e medengei a urerir me a ngerchelir, Se el tutau e te omkokl el mekiis me te remuul a urerir e mo er a skuul. Se el lebo el merek er a skuul e te orreched el mo reme me te remuul a urerir e mochu milil. A Rengeldil a diak. Ng di mechiuaiu el mo er se el soal el taem e mekiis el mo melecholb e kudmeklii e omengur e merael el mo er a skuul. Se el lebo el merek er a skuul e ng diak lorreched el mo reme e milil el mo klebesei. Se el lebo el rei e a rebek el chad a mla mo merek el omesoil me ng kuk di ngii el ta el omesoil.

A ta el tutau e a Rengeldil a ulemkokl el mekiis, Ng milekiis e mo er a iikr me ng dengchokl er a iasumba el ngar er a uchul a chedebsachel. Ng dilengchokl e a rebek el chad a meruul a urerir, Ng di mle ngii el ko er a mlo merur e le ng di ngii el ta el dengchokl e a rebek el chad a oureor. Ng mekisa el mocha olengeseu er a Taldil el meruul a kall.

A Dirralomes me a Taldil a mlo diak losilek a bilel a Rengeldil me ng di milrael el mo diak a bilel, Ng di mlo selokel el rokui, Ng mlo meleng a bilel a Taldil.



Ng di a Taldil a dimlak el bsa a bail e oker er ngii el kmo, "E Rengeldil, ng ngara me ke meleng a bail? Ng ko er a kmal betok a bilem?" Me a Rengeldil a dula el kmo. "Ng betok a bilek e ng di selokel el rokui." A Taldil a kmo, "A lsekum e ng di selokel a bilem er rokui e bo msilek me lebo el sebechem el oubail. Ng diak di mousbech er a rechad el meruul a rokui el tekoi el kirem A rebek el chad a di mechesa el meruul a kirir me a ngerchelir." Ng mlo diak a cheldechulel er a Rengeldil me ng mocha di ngii el mesilek a bilel.



A ta er a klebesei e a Taldil me a Rengeldil a di mle tir el teru el ngar er a blai. Te milngedmokl er a blai e meruul a kall. A Taldil a mocha mengedecheduch er a Rengeldil. Ng dilu er ngii el kmo, "Sa e Rengeldil, a deredil e ng ngar er ngii a ngerecheled. Ng kired el mengedmokl er a blai e meruul a kall. Ng kired el olengeseu er a delad el meruul aike el rokui el ureor er a blai. Ng diak di doilil e dousbech er a rechad el meruul a rokui el tekoi el kired. Ng kired el mo meduch el di kid el mengedmokl er kid e meruul a kired. Ng diak di dousbech er a rechad er a blid e le ng diak di dobengterir el mo cherechar. A lmuut el tang, a lsekum a rechad er a blid a kmal ungil er kid e ng kired el kmal mo orrenges a tekingir olengeseu er tir."

A Rengeldil a di mle ngii el ko er a mo merur er a aika el blekerdelel. Ng mlo melasem el mo meruul er ngii el mo ungil.





Ng mlo diak di loilil e mlo meruul a ureor er a blai. Ng mlo olengeseu er a Dirralomes me a rengelekel el redil el meruul a ureor er a blai. Ng mlo omkokl el mekiis a ltutau e remuul a urerel er a uche er a lebo er a skuul. Se el lebo el merek er a skuul e ng orreched el mo reme me ng remuul a urerel e mochu milil. Ng dirrek el mlo diak el di loutoketok e lokoad er a rengelekel a Dirralomes. Te kmal mlo ta a rengrir. Te dirrek el kmal di mle blechoel el kaingeseu se el loureor. A Rengeldil a kmal mlo ungil a rengul e kmal mlo soal el obengterir a rengelekel a Dirralomes.



A demal a Rengeldil a mlo ungil el smecher me ngii me a delal a Rengeldil a mlo remei. A Rengeldil me ng dirrek el mlo reme er a blil. Ng kmal mlo ungil a rengul er a lesa a demal el kmal mla mo mesisiich. Ng dirrek el kmal el ungil a rengul el lmuut el mo kiei el obengkel a delal me a demal.

A delal me a demal a Rengeldil a kmal mlo mechas a rengrir er a Rengeldil. Ng kmal mla mo ngodech a blekerdelel. Ng kmal mle kerekikl el meruul a ureor er a blai e olengeseu er a delal er a rokui el ureor. Se el 1oruul a kall a delal e ng mo me ng dmu er a delal el kmo, "Chedil, beche e bo mdengchokl e kuruul a keled." A delal a kmal mlo ungil a rengul er a Rengeldil.

Se el tutau e a Rengeldil a omkokl el mekiis el kudmeklii a blirir. Ng dirrek el remuul a kelel a delal me a demal me te omengur el mo merek e ng mo kudmeklii e merael el mo er a skuul.





Se el lebo el merek er a skuul e ng orreched el mo reme me ng remuul a urerel e mo milii ngii me a resechelil. Ng di milil el telkib e mo reme me ng meruul a kelir er a kebesengei. A Rengeldil a kmal mle ungil a rengul el ngalek me ng kmal mle betok a resechelil.

A delal me a demal a Rengeldil a kmal mlo ungil a rengrir er a Rengeldil. A demal a Rengeldil a dula er a delal a Rengeldil el kmo, "Kede kmal ngeltengat el mlo oungalek er a Rengeldil me ngikakid el kmal lolengeseu er kid er a rokui el tekoi."

Ng ngara me a chudelel a Dirralomes me a bechil a mle sorir el merodel er a; Taldil?

Ng ngara me a Ngiralomes me a Dirralomes a mle mekreos er a Taldil er a lorodel er ngii a chudelel a Dirralomes me a bechil?

Te rua techa a rirdelii a Rengeldil?

Ng ngara me a Rengeldil a mlo kiei el obengterir a rua Dirralomes?

Ng ngara me a Rengeldil a di mle blechoel el outoketok e okoad er a rengelekel a Dirralomes?

Ng ngara me a Rengeldil a mlo meleng a bilel a Taldil?

Ng techa a mlo mesilek a selekelel a Rengeldil?

Ng ngara me a Rengeldil a mle metitur el meruul a ureor er a blai?


A chudelel a Dirralomes a rirdelii a Taldil me ng ngelekel.
A rengelekel a Ngiralomes me a Dirralomes a kmal mle mekedung.


A chudelel a Dirralomes me a bechil a rirdelii a Rengeldil me ng ngelekir.



A Rengeldil a kmal mle cheleoch er a delal me a demal.



A delal a Rengeldil a kmal di uleldurech er a Rengeldil el meruul a ureor er a blai.



A delal me a demal a Rengeldil a dimlak el sorir el tomelii a rengul a ngelekir me te di millemolem aike el soal.



A ta er a klebesei a demal a Rengeldil a mlo smecher.



A Rengeldil a mlo oba a demal er a osbitar.





A Rengeldil a kmal mle soal el obengterir a rengelekel a Dirralomes er se er a lekot el mo kiei el obengterir.



A Rengeldil a mlo merur er a aike el di mla blekerdelel me ng mlo melasem el meruul er ngii el mo ungil.



A demal a Rengeldil a dimlak el lebo el ungil el smecher.



A uriul e a Rengeldil a kmal mlo orrenges a tekingel a delal me a demal e ulengeseu er a rokui el ureor er a blai.

Moluches a uldesuiu el kirir tirka el chad el ngar er eou. A chomomdasu e ng ua ngara a blekerdelir el chad.

Monguiu aika el ker el ngar er eou e moluches a nger er ngii er a eungel.

Ng ngara me a rengelekel a Dirralomes me a Ngiralomes a kmal mle mekedung e meduch el loureor e a Rengeldil a dimlak?

A Rengeldil ng milekera e mlo ungil a blekerdelel e mlo olengeseu er a Dirralomes me a rengelekel redil el meruul a ureor er a blai?

A lsekum a Rengeldil a dimlak el lebo el ungil a blekerdelel e a chomomdasu e ng mlo ungil a blekerdelel er se er a lebo el klou?

Ng ngara me a delal me a demal a Rengeldil a kmal mlo ungil a rengrir er a Rengeldil er a uriul?






