Ng ngarngii a chimong el iungs el ngar er Belau el diak a delengchokl er ngii eleng diak a dellomel er ngii. Tia el iungs a lomekedong er ngii el kmo Ngerchebal. A tang er a klebesei ea tang el buik er a Aimeliik a dilengchokl er btelul e omes el bedul a Ngerchebal. Ng ko er a kma el mlo mekngetei a rengul er tia el iungs el di bechachau meng omdesuang el kmo a bok delemii a chimong el lius eng locha sebechel el morngii a a techelel delengchokl er tiang el iungs.



A kot el klebesei e ngikang el buik a mocha nguu a chimong el lius el mo dolmii er tiang el iungs.





A chisel ngikang el buik a kmal mle mereched el lobriid mea bo el kukuk el longerung er a klebesei ea reterung el buik er a Ngatbang a mocha dualm a teblong el imekurs er tia el iungs. A chisir tirkang el buik a kmal lemereched lobriid el mor er a ike el rokui el renged er a chochalechutem.



Mea bolongedei er a klebesei ea tedei el buik er a Ngeremlengui a mocha dualm a kldei el titiml er tia el iungs.



A kuk bol kukuk el mocha ongeuang er a klebesei ea teuang el buik er a Ngardmau a mocha dualm a kloang el kemim er tia el iungs.



A bolongeim el klebesei ea teim el buik er a Ngarchelong a mocha dualm a kleim el meskebesang.



Akuk bol kukuk el mocha ongelolem el klebesei ea tellolem el buik er a Ngaraard a mocha dualm a kllolem el riamel er tia el iungs.



Ea bolongeuid er klebesei ea teuid el buik er a Ngiwal a mocha dualm a kleuid el meduu.



Ea bolongeai er a klebesei ea teai el buik er a Melkeok a mocha dualm a kleai el keam.



Ea bocha longetiu el klebesei ea tetiu el buik er a a Ngchesar mo dualm a kltiu el kerekur er tia el iungs.



Ea kuk bocha longeteruich er a klebesei ea teruich el buik er a Airai a mlo dualm a tacher el rebotel er Ngerchebal.



Chelechang e tia el Ngerchebal a kmal klebokel el beluu el betok a dellomel er ngii. Tirkang el teruich el buik a kmal mle ungil a uldesiur el mlo sebechir el dualm a dellomel er tia el iungs me chelechang e tir el rokui a kiei er tia el iungs e meridem a a kelir er aikang el dellomel el lulalem. Te dirrek el lolterau a redechel a delmelir el me er a Oreor.


