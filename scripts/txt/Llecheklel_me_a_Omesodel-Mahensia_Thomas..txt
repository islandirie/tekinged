Tia el babier a milekedmokl el bo lousbech er ngii a rengalek. A ngakl el ngar er a chelsel tia el babier a di mekesai. Aika a di olecholt a mekesai el ngklel a bebil er a charm me a dellomel.

Tia el babier a dirrek el olecholt el kmo a tekinged a rechad er a belau a ousbech a di mekesai el llechukl me a lechub e ng ngor. Ng sebechel el ochotii el kmo aike el de blechoel el ousbech el llechukl a di truich me a euid me a lechub e ng truich me a eai (17 or 18). Aika a mengai er a chelsel a lluich me a elolem el llechukl (26 alphabets). Aika el truich me a euid me a lechub e ng truich me a eai a diak el uldimukl er ngii a ngklir a rechad Ng sebechel a chad el ousbech er a ta er a llechukl er a ngklel el ngii a diak de blechoel el ousbech er ngii. Ng di sebeched el ousbech er ngii er a ngklel ngike el chad. Tiakid a ta er a olechotel.

A uchul aika el eru el ngakl a diak dousbech er a tekinged. Ng di kede ousbech er a ngakl.





Aikakid aike el truich me a euid me a lechub e ng truich me a eai el llechukl me a lechub e ng ngor el kulekoi er a chelsel tia el babier.

Se el kot el llechukl "A" a kmal mekesai el dousbech er ngii. Ke er di mo mesang er tia el babier.


Ngak a llechukl el blechoel el okiu a uchei er a ngklel a chad me a klalo me a charm. Ak dirrek el okiu a uchei er a tekoi el ngii a omerellel a chad me a lechub e ng charm; ng ua tia kid a teletelek.





A bambuu a dellomel; ng mo metongakl el dellomel; ng diak el meklou a rechelel. A bambuu a sebechel el mo ulaol me a lechub e ng reakl me a lak e ng brer. Ng kall aike e dirk mekekerei el desebel.



A bedaoch a suebek el charm; ng ngar er ngii a bsechel e mechedelekelek a bedengel. Ng sebechel el kall.



A bedel a dellomel; ng ta er a bedengel a kerrekar. Ng diak el sal el mo meklou el kerrekar. Ng diak el kall. Ng di sebechel el idungel.



A belochel a suebek el charm; ngar er ngii a bsechel. Ng ko er a bekekerekard e oumellemau a bedengel. Ng meklou er a bedaoch. Ngar er ngii a boklel el ngar er a bebul a isngel. A belochel a kall.



A bekai a charm; ng ngar er ngii a bsechel. Ng ko er a bedengel a chutem. Ng di kmeed el ua a meklungel a malk ng di diak a kemril A ngisel a kuk meklou er a ngisel a malk. Ng kall.



A bekersiu a dellomel; ng ua a meklungel a cheluchau ng di ng bekirecherachel. A redechel a bekersiu a ua a meklungel a redechel a cheluchau e ng di mekemim le ng ongerekur. Ng kall.



A bersoech a charm; ng diak a ochil me a chimal. Ng dirrek el diak a bsechel. Ng di ua a teletelel a nguis el chetngaid e kekemanget. Ng diak el kall.



A biib a suebek el charm; ngar er ngii a bsechel el ua a belochel. Ng bibrurek me a chemadech a bedengel. Ng mekekerei er a belochel.



A bisech a dellomel; ng diak el meklou el dellomel; ng di ua a meklungel a dait. Ngar er ngii a bebil el kall e a bebil a kuk diak el kall le ng mekekad.



A bkau a dellomel; ng kmal el mo klou el kerrekar. Ng mo ua a klungel a klou el iedel A llel a mekekerei er a llel a iedel Ng diak el kall e ng di kmal ungil el idungel.



A brak a dellomel; ng di ua a teletelel a bisech ng di kuk meklou. Ng kall.



A btaches a dellomel; ng ta er a bedengel a kerrekar. Ng no meklou el kerrekar. A redechel a mekekeriei e mechaibibeob. Ng diak el kall e ng di sebechir a rengalek el olab el outama. A chelechedal a btaches a dirrek el kmal ungil klalo le ng kmal mesisiich. Ng sebechel el no mlai.



A chaklsel a dellomel; ng diak el sal el mo klou el dellomel; ng no metongakl e di mechetngaid. Ng di ua a teletelel a deb. Ng diak el kall.



A chebechab a dellomel; ng ta er a bedengel a meduu. Ng dirrek el mo klou el kerrekar. Ng kall a redechel e klalo a chelechedal. A chelechedal a sebechel el no mlai.



A chebouch a dellomel; ng ta er a bedengel a kerrekar. Ng di ua a teletelel a buuch. Ng kall a chederdubech er ngii.



A cheluu a ta er a bedengel a dellomel; ng diak el sal el no klou el kerrekar. Ng di ua telongklel a buuch. Ng diak el kall.



A chelaiechang a charm; ng mekekere e ko er a mechedelekelek a bedengel. Ng ua a teletelel a sechesech. Ng di telkib el meklou er a sechesech. Ng diak el kall.



A chellabed a dellomel; ng diak el sal el mo meklou el kerrekar. Ng di kmeed el mo ua a teletelel me a meklungel a kidel. A redechel me ng ua a meklungel a redechel a kidel. Ng becheleleu a redechel e kall.



A chedebsungel a dellomel; ng mo meklou el kerrekar. Ng di sebeched el ousbech er a budel a chelechedal el kar. A redechel a kmal mekekerei e bekerekard. Ng ko er a diak el sal el mechaibibeob. Ng diak el kall.



A chemeridech a dellomel; ng diak el sal el mo meklou el kerrekar. A redechel a ua a meklungel a redechel a cheluchau e ng di telkib el derbengais a teletelel. Ng diak el kall.



A cheremall a dellomel; ng di kmeed el ua a meklungel a bedel. Ng diak el bekirecherachel. Ng sebeched el ousbech el mo cheriut me a lechub e ng besebes. Ng diak el kall.



A cheritem a dellomel; ng diak el sal el mo meklou el kerrekar. Ng mechaibibeob a redechel Ng sebechir a resechal el ousbech a redechel el omtanget a biskelengir. Ng diak el kall.



A chesisebangiau a charm; ng suebek el charm; ngar er ngii a bsechel e bekerekard. Ng mekekerei el ua a meklungel a chesisebasech. Ng diak el kall.



A chesisebasech a charm; ng suebek el charm; ngar er ngii a bsechel. Ng ko er a bedengel a chutem e mekekerei el di ua a meklungel a chesisebangiau Ng diak el kall.



A chesisualik a charm; ng ua a teletelel a olik e ng di mekekerei Ng mechedelekelel a bedengel. Ng diak el kall.



A chisebsab a dellomel; ng diak el sal el mo klou el dellomel; ng di kmeed el mo ua a meklungel a temring. Ng ko er a medemedemek a chelechedal. Ng diak el kall ng di sebechel el besiich.



A chosm a dellomel; ng diak el sal el mo klou el kerrekar. Ng di ua a klungel a bedel. A redechel a mekekerei e mo mellemau a bo lemarek Ng kall a redechel.



A dait a dellomel; ng di ua a bisech e ng di telkib el mekekerei Ng kall a techel me a chelebedel me a llel.



A debechel a dellomel; ng diak el sal el mo klou el kerrekar. Ng di kmeed el ua a klungel a cheluchau ng di mekekerei a redechel Ng mekemim a redechel le ng ongerekur. Ng kall.



A debuongel a cheled; ng meklou er a ngduul. A ulekngellel a okrokr e medecherecher. Ng mechedelekelek a ulekngellel. Kede metik er a keburs el kmeed er a klechutem. Ng kall.



A dekool a dellomel; ng diak el sal el mo klou. Ng di kmeed el mo ua a meklungel a diokang a lsekum ng kmal el mo meklou. Ng diak el kall. Ng di sebechir a remelamech a buuch el ousbech el mengeech.



A demailei a dellomel; ng ta er a bedengel a kerrekar el ua a teletelel a buuch. Ng diak el sal mekedelebuu a chelechedal. Ng di ua a mekldelebungel a buuch. Ng diak el kall.



A denges a dellomel; ng diak el sal el mo klou el kerrekar. Ng mekekemanget a redechel e mechetngaid. A denges a dechor er a keburs. Ng sebechel el kall a redechel Kede meliokl a redechel e melilech er a ralm el mo meketeket e mochu mengang.



A derariik a charm; ng ta er a suebek el charm; ngar er ngii a bsechel. Ng ko er a mengeriich a bedengel. Ng telkib el mekekerei er a terriid. Ng diak el kall.



A derudm a charm; ng ta er a bedengel a ngikel er a daob. Ng diak el sal el meklou el charm; ng becheleleu a delel e chedelekelek a ulkel. A tengdel a di ultom er a ikrel a budel. A tengdel a ua a tengdel a sausab e ng di medecherecher. Ng kall.



A diokang a dellomel; ng diak el sal el mo meklou el dellomel; ng kall a techel.



A dudek a suebek el charm; ng ngar er ngii a bsechel. Ng di becheleleu a bedengel e kemanget a kemril Ng diak el sal el mo meklou el charm; ng di ua a meklungel a sechosech. Ng kall.

A ekoek a ta er a ngklel a semum Ng charm er a daob; ng dirrek el cheled; ng okrokr e medecherecher a ulekngellel. Ng klalo a ulekngellel e kall a techel Ng oumesingd el ngar er a chelmoll me a lechub e ng dmolech el daob.



A hosengka a dellomel; ng mekekerei el dellomel; ng bung. Ng mekekerei a bngal e bek el bedengel. Ng diak el kall.



A iaml a dellomel; ng mekekerei e melekesako el di ua a kangkum. Ng oumesingd el duubech er a meselech me a lechub e ngar er ngii a ralm er ngii el chutem. Ng ko er a medemedemek a chelechedal Ng diak el kall.



A ibuchel a cheled; ng mechaibibeob e outoched. Ng di kmeed el ua a meklungel a redechel a cheluchau Kede meruu er a kereker. Ng kall.



A imekurs a dellomel; ng diak el sal el mo meklou el kerrekar. Ng di kmeed el mo ua a meklungel a chersachel. A redechel a mekekerei el kuk mekekerei er a redechel a titimel. Ng kall a redechel.



A irimd a cheled; ng kmeed el ua a teletelel a sekesakel e ng di mekekerei Ng ngar er ngii a ko er a dechus el berriid er ngii. Kede metik er a kereker. Ng kall.



A iuud a cheled; ng di bita a ulekngellel e medecherecher. Ng chedelekelek a ulekngellel Ng bereked er a bad me a lechub e ng mechut el deel el ngar er a daob. Ng kall a techel.



A iusbeluu a charm; ng kmal mekekerei el charm. Kede metik er a beluu. Ng ko er a mechedelekelek a bedengel. Ng diak el kall.



A kairs a dellomel; ng diak el sal el mo meklou el kerrekar. Ng di ua a meklungel a koranges. Ng oumesingd el duubech er a tkul a klechutem el kmeed er a daob el diak el sal mecherocher a debel. Ng mechetngaid e mekemanget a redechel. Ng diak el kall a redechel e ng di sebechel el chemachel.



A kaming a charm; ng kloa a ochil e ngar er ngii a eruo el orsul. Ng di telkib el kekerei er a babii. Ng kedeb a kemril. Ng kall.



A kangkum a dellomel; ng mekekerei e melekesako el di ua a chemutii. Ng mekekerei a llel. Ng duubech er a meselech me a lechub e ng klechutem Ng kall.



A keam a dellomel; ng kmal el mo meklou el kerrekar. A redechel a mechaibibeob e ko er a debretech. Kede meliokl a redechel e ng kall. Ng dirrek el sebechel el klalo a chelechedal.



A kebeas a dellomel; ng mechetngaid e mekemanget. Ng meklou a llel e mechaibibeob. Ng melekesako el ua a kangkum. Ng diak el kall e ng di sebechel el besebes.



A kedam a charm; ng suebek el charm e ngar er ngii a bsechel. Ng mo meklou el charm el kuk meklou er a malk. Ng mechedelekelek a bedengel. Ng diak el kall.



A kerdikes a dellomel; ng ta er a bedengel a chudel. Ng di duubech er a meselech. Ng mechetngaid e mekemanget. Ng sebeched el mengaus el mo lkou me a lechub e ng tet. Ng di kmeed el ua a kerengimes e ng di telkib el ngodech a bngal Ng diak el kall.



A kerebou a charm; ng kloa a ochil e kemanget a kemril. Ng mo meklou el charm el kuk meklou er a babii. Ng kall.



A kerekur a dellomel; ng diak el sal el mo meklou el kerrekar. Ng di ua a meklungel a cheluchau e ng di mekekerei a redechel. Ng mechaibibeob a redechel. Ng kall.



A kerengimes a dellomel; ng ta er a bedengel a chudel. Ng di duubech er a meselech. Ng mechetngaid e mekemanget. Ng sebechel el dongaus el mo lkou me a lechub e ng tet. Ng diak el kall.



A kesiamel a dellomel; ng diak el sal el mo meklou el kerrekar. Ng di ua a teletelel a bobai e ng di lmuut el meklou a llel er a bobai. Ng diak el kall.



A kesuk a dellomel; ng mekekerei el diak el sal el mo meklou el kerrekar. Ng di ua a meklungel a sis. Ng diak el kall e ng di sebechel el besiich. Ng dirrek el sebechel el kar.



A ketat a charm; ng kmeed el mo ua a teletelel a chum e ng di meklou. Ng diak el ua a chum el ngar er ngii a blil A ketat a lorael e ng oubetetelluut. Ng eaiuong a kekemengel e eruong a techetechel. Ng kall.



A kidel a dellomel; ng mo meklou el kerrekar el kmeed el ua a meklungel a chellabed. A redechel a ua a meklungel a redechel a chellabed e bekerekard. Ng kall.



A kilkuld a dellomel; ng di ua a meklungel a chudel. Ng sebeched el ousbech el melik a chelased a debo dolengimes. Ng diak el kall.



A koranges a dellomel; ng diak el sal el mo meklou el kerrekar. Ng di ua a meklungel a chosm. Ng sebechir a rengalek el ousbech a redechel el meruul a teriobs e meloko. Ng diak el kall.



A laib a charm; ng suebek el charm e ngar er ngii a bsechel. Ng di telkib el meklou er a belochel. Ng blechoel el melakl a kelel er a chutem me se el kuk bolak el betik a kelel e ng mo mengiis er a chutem e melai aike el delekull el mei me ng mengang. Ng kall.



A lild a dellomel; ng diak el sal el mo meklou el dellomel; ng di mechetngaid e mekemangel. Ng kmeed el ua a teletelel a bambuu e ng di ng melebleb. Ng oumesingd el dullokl a ldechor el diak el melemalt. Ng diak el kall. Ng di sebeched el ousbech el ordemelel a biskang.



A lius a dellomel; ng mo metongakl el dellomel; ng ta er a kmal el klou a belkul el dellomel; ng sebechel el kall a redechel e dirrek el ilumel. A chelechedal me a llel a dirrek el sebechel el klalo.



A lulk a dellomel; ng kmal el mo meklou el kerrekar. Ng mo ua a meklungel a iedel Ng diak el kall.



A luut a charm; ng ta er a bedengel a charm er a daob; ng ko er a medemedemek el mo ua a chedead. A lorael e ng oubetetelluut. Ng kall.



A mais a dellomel; ng diak bo lemeklou el dellomel; ng ua a teletelel a deb. Ng di ourodech a chebaod er ngii. Ng kall a redechel.



A matakui a dellomel; ng diak bo lemeklou el kerrekar. Ng di ua a meklungel a kadenia. A redechel a mekekerei e mechaibibeob. Ng ko er a oumellemau a bedengel. Ng kall.



A melatemudes a charm; ng diak el meklou el charm; ng di ua a teletelel a sechesech e ng di meklou. Ng ko er a bedengel a chutem a bedengel. Ng diak el kall.



A meliik a dellomel; ng diak bo lemeklou el dellomel; ng di kmeed el ua a teletelel a kebeas. Ng ngar er ngii a ko er a olmelel el melechiir a chull. Tia a melechiir a chull me ng mo sebechel el lerebet er ngii a charm e ng mad. Se el bo lemechut e ng kelel tia el meliik A meliik a diak lolai a kelel er a chutem. Ng di melai er tia el olmelel. A meliik a diak el kall.



A mengidab a charm; ng diak el bo lemeklou el charm; ng di telkib el meklou er a bubuu. Ng di ua a teletelel a bubuu. A ochil me ng di ua a ildisel a ochil a bubuu el eaiuong. A bedengel a ko er a chedelekelek. Ng diak el kall.



A meriaur a dellomel; ng ta er a bedengel a meduu. Ng mo klou el kerrekar. A redechel a mo meklou el ua a redechel a ziabong. Ng meaiu a redechel. Ng kall a redechel. A chelechedal a dirrek el sebechel el klalo.



A mesiedel a dellomel; ng mo klou el kerrekar el ua a titimel. A mesiedel a di ua a teletelel a titimel. Ng di meklou a redechel er a redechel a titimel. Ng merekos a redechel. Ng kall.



A miich a dellomel; ng kmal el mo meklou el kerrekar. Ng kmeed el ua a keam. A redechel a mekekerei el di ua a meklungel a redechel a titimel. Kede ometech e melai a techel le ng kall.



A mengalius a charm; ng diak el meklou el charm; ng di ua a meklungel a kerellang e ng di medecherecher a osebekel. Ng ko er a mengeldoech a bedengel. Ng kllolem a ochil A mengalius a ta er a kmal mekngit el charm e le ng melemall a lius. Ng diak el kall.



A melimdelebdeb a charm; ng ta er a suebek el charm; ng ngar er ngii a bsechel e ko er a bekekerekard a bedengel. Ng di ua a klungel a chesisebangiau. Ng diak el kall.



A nappa a dellomel; ng mekekerei el dellomel; ng kuk mekekerei er a dait. Ng ta er a bedengel a iasai. Ng kall el rokir.



A ngalimesei a charm; ng diak el meklou el charm; ng kllolem a ochil e diak a bsechel. Ng ngar er ngii a osebekel. Ng kmal mekngit el charm e le ng menga a kerrekerul a blai. Ng diak el kall.



A ngduul a cheled; ng di ua a teletelel a debuongel e ng di ng kuk mekekerei. Ng meliliut a ulekngellel e becheleleu. Kede melai er a chelsel a ilachetomel el bekord edei el sak a delechel. Ng kall.



A ngel a dellomel; ng ta er a bedengel a kerrekar. Ng diak el sal el meklou el kerrekar. Ng di kmeed el mo ua a meklungel a sausab. A redechel a mekekerei e mo becheleleu se el bo lemarek Ng diak el kall.



A ngelngal a charm; ng ta er a bedengel a ngikel. Ng mo meklou el ngikel. Ng oumesingd el kie er a dmolech el daob. Ng kmeed el ua a teletelel a katsuo e ng di kuk mekemanget er a katsuo Ng kall.



A ngolm a dellomel; ng diak el sal el meklou el kerrekar. Ng ua a meklungel a koranges. Ng diak el kall.



A nguis a charm; ng di ua a teletelel a bersoech. Ng oumellemau a bedengel e chedelekelek a chural. Ng di ua a teletelel a bersoech a lorael. Ng diak el kall.



A olik a charm; ng suebek el charm; ng di ua a teletelel a chesisualik e ng di meklou. Ng mechedelekelek a bedengel. Ng kall.



A olumud a dellomel; ng diak bo lemeklou el dellomel; ng di ua a meklungel a kmal mekekerei el chudel le ng ta er a bedengel a chudel. Ng ko er a kebtot a llel. Ng diak el kall.



A ongolngebard a dellomel; ng diak el sal meklou el dellomel; ng diak a rechelel. Ng di kmeed el ua a teletelel a choais. Ng ourodech e kall a redechel.



A orredakl a dellomel; ng diak el sal el mo meklou el kerrekar. Ng di mo ua a telongklel a bobai e ng di lmuut el mechetngaid a chelechedal er a bobai. A llel a debechiut e diak el sal mekemanget. Ng di kmeed el mo ua a meklemengetel a mekekerei el llel a sis. Ng diak el kall e ng di sebechel el besebes a llel.



A otord a charm; ng ta er a bedengel a ngikel er a daob. Ng mo meklou el ngikel. Ng ngar er ngii a cheleuel. A medal a btelul a ko er a kmal ultobed e diak el ungil a teletelel. Ng kall.



A rambotang a dellomel; ng mo meklou el kerrekar. Ng mo ua a meklungel a iedel A redechel a telkib el mekekerei er a redechel a mesiedel Ng ngar er ngii a ko er a techedel a redechel el ua a teletelel a sausab. Ng kall a redechel.



A rebotel a dellomel; ng mo meklou el kerrekar. Ng kmeed el mo ua a meklungel a kidel. A redechel a ua a meklungel a redechel a kidel. A llel a kar e a redechel a kall.



A rekung a charm; a ta er a ngklel a rekung a kakum. Ng mekekerei el ua a meklungel a kesako. Ng eaiuong a kekemengel e eruong a techetechel. Ng sebechel el kie er a beluu e ng di ng omechell er a daob. Ng kall.



A remiang a dellomel; ng diak el sal el mo meklou el kerrekar. Ng di kmeed el ua a meklungel a cheluu. A llel a ko er a teletelel a llel a demailei. Ng diak el kall e ng di sebechel el besiich.



A rereek a charm er a daob; ng di ua a teletelel a rekung e ng di telkib el debretech. Ng eaiuong a kekemengel e eruong a techetechel. Ng ngar er a okeburs. Ng dirrek el sebechel el kall.



A ribkungel a charm er a daob; ng cheled; ng ta er a bedengel a kim. Ng dirrek el kmal el mo meklou. Ng kall. A ulekngellel a dirrek el sebechel el klalo.



A rrusech a charm er a daob; ng ua a teletelel a ibuchel e ng di lmuut el meklou e mekemanget a techedel. Ng omekodall me se el lekang a bebil er a cheled me a lechub e ng bad e ng di mad e diak el luut el duubech. Ng diak el kall.



A sangoeas a dellomel; ng mo meklou el kerrekar el ua a meklungel a lius. Ng ua a teletelel a lius el diak el ourachel. A redechel a mekekerei. Ng diak el kall a redechel. Ng di chelechedal a kall. Ng sebeched el rusechii a chelechedal el kmal el mo mekekerei e ruemech e a rengul a kall.



A sausab a dellomel; ng diak el sal el mo meklou el dellomel; ng di kmeed el ua a meklungel a ngel A redechel a mo meklou el kmeed el ua a meklungel a redechel a meriaur me a lechub e ng chebechab. Ng outoched a redechel e ng di diak el medecherecher a techedel. Ng kall.



A sebus a charm er a daob; ng ta er a bedengel a ngikel. Ng mo meklou el ngikel. Ng oumesingd el kie er a dmolech el daob. Ng kall.



A sechosech a suebek el charm; ng ngar er ngii a bsechel. Ng di ua a meklungel a dudek e dirrek el becheleleu Ng di diak el ua a dudek el kemangel a kemril. Ng di mekedeb a kemril.



A sechou a suebek el charm; ng ngar er ngii a bsechel. Ng diak el sal meklou. Ng di ua a meklungel a malk e ng di mekemangel a chiklel me a ochil Ng kakerous a bedengel Ngar er ngii a becheleleu me a chedelekelek me a ko er a bedengel a chutem. Ng diak el kall.



A sekesakel a charm er a daob; ng ta er a bedengel a cheled; ng di ua a irimd e ng di telkib el mekemanget. Ng meaiu e ko er a mechedelekelek a bedengel Ng kall.



A sekos a charm er a daob; ng ta er a bedengel a ngikel. Ng diak el sal el mo meklou el ngikel. Ng ko er a di mechetngaid e mekemangel. Ng kall.



A senges a charm er a daob; ng di ua a teletelel a rereek. Ng eaiuong a kekemengel e eruong a techetechel. Ng ngar er a okeburs. Ng kall.



A sis a dellomel; ng diak el sal el mo meklou el kerrekar. Ng di kmeed el ua a telongklel a kesuk. Ng diak el kall e ng di sebeched el ousbech a llel el mo cheriut me a lechub e kede ousbech el omail a billum.



A smuuch a charm er a daob; ng ta er a bedengel a ngikel. Ng diak el sal el mo meklou el ngikel. ng di kmeed el ua a meklungel a meas. Ng ko er a bedengel a chutem. Ng kmal meringel a techebel e le ng dok. A demetacheb er ngii e ng mo oburek a bedenged. Ng di sebechel el kall.



A tebudel a dellomel; ng diak el sal el mo meklou el kerrekar. Ng di kmeed el ua a telongklel a sis Ng diak el kall e ng di sebechel el besiich. Ng sebeched el ousbech a budel el besebes.



A telngot a dellomel; ng diak bo lemeklou el dellomel; ng di ua a teletelel me a meklungel a chemutii. Ng kall a techel.



A temring a dellomel; ng diak bo lemeklou el dellomel; ng di kmeed el mo ua a meklungel a sis A llel a kmeed el mo ua a llel a sis Ng mechetngaid e medecherecher a chelechedal. Ng diak el kall.



A tengadidik a suebek el charm; ngar er ngii a bsechel. Ng di ua a meklungel a kiuid. Ng mellemau a btelul me a ulkel e becheleleu a ulul el me er a delel. Ng diak el kall.



A terriid a suebek el charm; ng ngar er ngii a bsechel. Ng di telkib el meklou er a derariik. Ng bekekerekard e btelul e ko er a bedengel a chutem a chelechedal. A terriid a di blechoel el merael er a chutem el ua a malk. Ng diak el blechoel el suebek el ua a kiuid Ng sebechel el kall.



A titimel a dellomel; ng mo meklou el kerrekar. Ng dirrek el kmeed el mo ua a meklungel a iedel Ng mekekerei a redechel el kuk mekekerei er a redechel a mesiedel Ng kall a redechel me a llel.



A tochedulik a dellomel; ng diak bo lemeklou el dellomel; ng di kmeed el mo ua a telongklel a temring. A llel a ngar er ngii a toched er a tkul. A redechel a mekekerei el ua a meklungel a tama e ko er a mengeleu. Ng diak el kall e ng di sebechir a rengalek el olab el outama.



A toechel a dellomel; ng diak el sal el mo meklou el dellomel. A llel a ua a teletelel a llel a lius e ng di telkib el tubechebachel. A redechel a kmeed el ua a teletelel a redechel a tuu e ng di lmuut el kmal kaiuesedem. Ng medecherecher e ko er a mechedelekelek a bedengel. Ng sebechir a rengalek el ometech a redechel el ua a miich e mengang.



A tuarekiuid a dellomel; ng diak el sal meklou el dellomel; ng di kmeed el ua a teletelel a temring e ng di lmuut el mo metongakl. Ng diak el kall.



A tuadaol a charm; ng ua a teletelel a chelaiechang e ng di meklou. Ng ko er a bedengel a chutem a bedengel. Ng diak el kall.



A uek a suebek el charm; ng ngar er ngii a bsechel. Ng di ua a meklungel a malk. Ng oumellemau a bedengel el rokir e becheleleu a delel. Ng mekemanget a ochil el kuk mekemanget er a ochil a malk. Ng soal el menga a meklou el kukau. Ng di reboreb er a chetebtel a metongakl el kerrekar e omes a meklou el dait er a meselech e suebek el mong me ng menga a techel.



A uel a charm er a daob; ng mo meklou. Ng ngar er ngii a chimal me a ochil. Ng dirrek el ngar er ngii a ukebel el bereked a chelibel er ngii. A uel a kall. Ng dirrek el klalo a chelibel Kede ousbech el mo toluk.



A ulach a charm er a daob; ng ta er a bedengel a ngikel. Ng ko er a debretech e kekemanget. Ng diak el sal el mo klou Ng kall.



A uloi a charm er a daob; ng ta er a bedengel a ngikel. Ng diak el sal el mo klou Ng di kmeed el ua a klungel a meas e ng di kedelebuu. A bedengel a oudelmedimech er a mechedelekelek me a bibrurek. Ng diak el kall.



A uosech a dellomel; ng diak el sal el mo meklou el kerrekar. Ng di kmeed el mo ua a klungel a imekurs. A redechel a mekekerei e mechaibibeob el ua a tama. Ng melebleb. Ng sebeched el kisous a budel el mo diak el melebleb e mengang.



A ziabong a dellomel; ng diak el sal el mo klou el kerrekar. Ng di ua a klungel a cheluchau. A redechel a mo klou el mo ua a meklungel a redechel a meriaur. Ng kmal okrokr a budel me se el dildii e ng di mo kekerei a techel. Ng kall.





