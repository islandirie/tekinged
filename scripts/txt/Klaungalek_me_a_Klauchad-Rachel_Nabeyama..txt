A Ucheltmel a rubak er a Ngetmel e mlo bechil a redil er a Ngchui el beluu el ngar er a bita er a Ngetmel. Te kiliei er a Ngetmel e ng mocha dioll ngika el bechil A lemedechang ngika el bechil e ngii el Ucheltmel a dula er ngii el kmo bo er a Ngchui me a chom iit e merekung. Ngika el bechil a mocha kudmeklii e a Ucheltmel a mocha ngoderii er a Ngchui e luueta el me er a Ngetmel. Ng mlo chuib a sese el klebesei e ngii el Ucheltmel a luueta el mo er a Ngchui.Ng mlo me te bad e ng mechell a bechil Te kiei el mocha chuib a eru el klebesei e ngika el ngalek a mocha ocherechur er a rechad. A ongede er a klebesei e ng mocha sebechel el omult er ngii. A ongeim er a klebesei e ngika el rubak a dula er a bechil el kmo, "Kau tia el mla mo mesisiich me mkiei kau me a ngalek e kurael el mo er a Ngetmel me kues a seldek e kngai el kudmokl e kluut ku el mei.





Ng merola ngika el Ucheltmel el mo er a Ngetmel. A ongeim er a klebesei e ng melechotech a seldel er a taoch e ngika el ngelekel a mla mo merael me ng ngar er a Ngchui e merael el mo er a Ngetmel. A lebo e ng mesa a demal el melechotech a suld er a taoch me ng mo me ng melemiakl er a ulkel. Ngika el Ucheltmel a kmo, "Kkoie! Kau ko ngelekel a techa el dil el diak modenge tekoi? Ng klsakl me ke melemiakl er kid. Ng diak modenge el kmo ak mechesang?" Ngika el ngalek a liluut el me er a Ngchui. Ngii a kuk mocha chuib elm el klebesei me a Ucheltmel a kuk mocha er a Ngchui. A lebo e ngika el ngelekel a omibais er a ulaol me ng kmal mechese rengul er ngii el ngalek. A Ucheltmel a dula el kmo, "Ngika el ngalek a mo Betbotkulitech a ngklel e le ng di omeka klebesei. Ngika el Betbotkulitech a okere er a demal el kmo, "E chedang, ng ngara me a kiko er a taoch e kulemiakl er a ulkem e koungeroel er ngak." A demal a kmo, rungalek, kau ke medei el mlei? Ke mera el di omeka klebesei me ng mlo diak dengchau. Te kienge el eim el klebesei e merrolu el mo er a Ngetmel.



A ongeim er a kebesengrir er a Ngetmel e ngika el Betbotkulitech a mocha melobech a kerrekar er a Bkul a Chelid el ked el ngar er a delongelel a Ngerard me a Ngerdmau. Ng mla mukelii a kerrekar me ng mocha melobech a rechelel. Ko er a lsechelii a otelechel el mochu melobech a rechelel itia el kerrekar e a Beachedarsai el ko er a chelid e chad a nguam a medal. Ng ngilam a medal a Betbotkulitech e nguu a otelechel el mo er a blil. A Betbotkulitech a mocha osiik er a otelechel e kmal dikea el betik er ngii. Ng milkelka me ng merola el mo remei.



A lebocha lekukuk e ngii el Betbotkulitech me a demal a merola el mocha osiik er ngii el otilech. Te di ulsiik er ngii me ng ieta sils e di diak lebetik er ngii. Ngii a dumia a Beachedarsai me ngokere er tir el kmo, Ng ngara kom osiik er ngii?" "Aki osiik er a otelecham el ririid er tiang." Ng dula a Beachedarsai el kmo, "Becherei e me me debo er a blik me molim a ralm e mongellemiu e kbeskemiu a otelechiu e a ak ngiluu." Te merola el mo er a blil a Beachedarsai me te olengull e melim a ralm. A Beachedarsai a dula er a bechil el kmo, "Tirka el chad a omengur me mruul a kelir." A bechil a Beachedarsai a mocha ngma a omechidel el me me ng mo mechedii a telbached el kukau e sukur er a tang. Ng kuk mo mechedii a telbached el sukur er a tang. Ng mocha ngma a teblo el ongall el me me ng mo medechii a telbodech el ngikel el loia er a tang. Ng kuk mlo medechii a telbodech el loia er a tang. Ng ngmai el mocha er a medal a Betbotkulitech me a demal. A Betbotkulitech me a demal a ko er a mo kasoes. Ng ko er a mlo mechas a rengrir el kmo ng mekera a donga aikang. A Beachedarsai a dula el kmo, "Momengur e morael e ko mo klebesei e cheroid a chobo er ngii."



Te mocha omengur el teru el ongalek. Se el lesechesechii a kukau el bedechii a ngikel el kolii e ngii a kuk mo meked a dertelbached el kukua me a dertelbodech el ngikel er a belatingir. Te di milenga el kmal medngesang. Te ko er a mo kasoes el teru el ongalek. A Beachedarsai a oker el kmo, "Ng ngarang? Kom medngesang?" Te kmo, "Choi." Ng dula er tir el kmo, "A da moutekangel el kma ailecha el ngar er a belatingiu e lemerekong." A lemereko e a Beachedarsai a dula er tir el kmo, "Mesang, a kelel a Beachedarsai a mocha nguu tia el otilech el msa ngii el Betbotkulitech me a demal. Ng kmal mlo ungil a rengirir.

Te mocha melmesumech er a Beachedarsai e merola le ng kebesengei.

A Beachedarsai me a Merechorchebekuu a mle teru el odam. Te mle ngelekel a Ingedor me a Iekod er a Ngerdekus. A Beachedarsai a mle betok a kelel e diak lengemokel. A Merechorchebekuu a dimlak a kelel e merechorech a rengul el leko di leka a kall el rokui. Se el lebo er ngii a ungil klebesei er a beluu e ng di mo el kma a kall. A chimo el ilengel el ilaot me ng di ngilmii el mechachongii me a rechad a di mo kaiuengeng e le ng di mo diak a kall me a ilumel. Tiaikid e a rebeluu er a Ngiual a mocha melib a temellel.

Te mlo mengudel a osul a telebudel. Ngii a kuk mocha er ngii a klou el blengur er a beluu. A kall a mla meruul me a Ilengel el ilaot a dechor. A rechad er a Ngiual a mocha ngmai aika el osul a telebudel el ruemech er a chelsel tia el ilengel e me me te dengchokl Te dengchokl e ngii el Merechorchebekuu a meremang. Ng di mle el mo tmaut el omengur el kma kall el rokui el mocha er tia el ilengel me ng ngilmii el rokir. Tia er a lengilmii e ng dimlak el meoud e ng mocha ngodech a bedengel el mo el mo el kodellang. A lemedkung e ng dula el kmo, "A rengud me a odab," el belkul a kmo ng diak leklou el kall a dekelii e ng di a rengud a tomellod. A bedengel a Merechorchebekuu a risois el medechel er a chereomel er a Ngerbekuu el kemanget e mesengaked el me mengiloil a ked.

