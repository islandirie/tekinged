

Se er a kmal irechar e ng mla er ngii a ta el mechas me a bechil el rubak el kiliei er a Ngerkeklau. Ngika el mechas ngklel a mle Dirrakisaks. E ngika el rubak a ngklel a mle Ngirarirs. Tirka a kmal di mle teru el obekel el kie er tia el beluu e dimlak a ngodech el chad.

A ta er a klebesei e ngika el mechas a mlo er a mesei e ngmai a klebngel el me el kmal mle ungil e meklou el kukau. E a leme e ng kmal diak a ta el odoim er a blai me ng dula er a bechil el kmo, "E rrang! Kau ng diak bo msiekii a ta el budech er a uet me el odimed er a sueleb e ngak kuliokl a onguled er aika el klebngek." Ng di millekoi el ua sei e mocha oldebodeb er a ngeliokl.



Me ngika el bechil el rubak a mocha ngmai a derul me a lidel e merola el mocha er a uet er a Ngetmel me ng ngar er a chei. Me a kokil el mocha cheldecheos e ngii a mla ngomedii a budech. Me ng omdesua el kmo aika a mereko el mla mo sebechel el odimam e a mechas a locha mla merakl. Me ng mocha chotakl aika el cheldil e merola el mocha er a blai.

Me a lebo e a bechil el mechas a dula er ngii el kmo, "Bechei a cheldim er a odekel me kiko kruul e kdul a odimed e kau bai bo er a diong me mrisu a bedengem me a chome e bai dousueleb e kede kmal songerngerang." Me ngika el rubak a meche aika el cheldil er a odekel e ngii a merael el mo er a diong. Ng mo me ng remisu a bedengel e merola el me er a blai e a leme e a mechas a mla dmul a odoim e mached a ongraol.

Me ng di tiluu a rubak e a mechas a melekinga er ngii el kmo, "Mongellau e bai domengur e kede kmal songerengerang. " Me ng di mle telkib el reboreb a rubak e mekisa el mo er a bita er a mechas er a bluueldang e te mocha ousueleb. Tirka a omengur el mo el mo merek e me er a medal a tuangel me te mela a cheluut e mengaus er tir e chachedecheduch.

Tirka a chachedecheduch el oika el mlo meketeket e ngika el mechas a dula er a rubak el kmo; "Kahall e rrang e kuuchais er kau er tia el ta el ko er a mengasireng el tekoi." Me a rubak a okere er ngii el kmo, "Ngara el ongasireng el tekoi tia el molekoi er ngii e rrang?"

Me a chelecha e ngika el mechas a kokil el mengebis el mocha chemau a rubak el dula el kmo, "A rengum e rrang! ng di ta el ko er a ongasireng ngak a mla mo dioll." Tia el dela el ua isei e ng kmal ngii me a el tilak er a kemril ngika el rubak. Ngika el rubak a di milekerokl el kmo, "E rrang! kede mle mekekere e kaubuch e dimlak bo mdioll e chelecha e kebechetemlemla el mechas e dillang. Kau a mede el klteketel a klebesei e ng melaok a rengum e diak kudenge el kau." Me ng di dilu el ua ise e mekiis el mengedmokl a kloklel. Ng di kildmokl el mo merek e ngmai el tuobed er rikl e dmu er a mechas el kmo, "Ak merolung e mereko el bechim me bo mnguu ngike el melaok a rengum er ngii el chad el mei me lebechim me a omechell e losiou er ngilechang el mdioll er ngii e ngak a diak sibim me a diak metaiou er kau me molai er a ngelekem er a chereomel el mei e ngak bo kusiou er ngii."

Me ng di dilu el ua isei e ngmai a kloleklel e merael el mo er a kerodel el doiderekl er a mlil e melikes el remiid. Ngika el rubak er a lolikes e ng millikes el mo er a eou el daob. Me a kot el ocheall el leblo er ngii a Ngemelis. E a lebo e ng diak lebetik er a mo ungil el bo el kie er ngii. Me ng lmuut el mo melikes el ko er a osiik er a mo ungil lekiei er ngii. Ngika a di ulemoid a chelebacheb el mo el mo lmuut er a Beliliou el di diak el betik er a mo ungil el kie er ngii. E a lebocha er a Ngeaur e ng ko er a sokol me ng mocha er eou el kiei er a Ngeaur Me ng di kilie ku er a Ngeaur el mo el mo el medei e medakl er a Ngeaur

Mise a mlo uchul e a rirs el kerrekar a mlo kerrekerul a chelebacheb el mo lmuut er a Beliliou me a Ngeaur me ng di betok er ngii.

Chelecha e ngika el mechas a di ngii el ta el kie er a Ngerkeklau e di ua ngara delel el di merael el mo klou Me tia el lsal medechang e ng mocha er a uchul a rois er a Ngerkeklau me ng meruul er a ta el kekere el delidui el mo omderengel a bo lomechell. Me a lemereko tia el delidui e ngii a sochera er a cheroll. Me a lemechell e te kebtot a rengelekel el teru el sechal.

Ngika el mle kot el mechell a mle chededelekelek me ngika el mechas a mngeklii el Dort. E ngika el luleiak uriul el mechell a mle chetitau me ng dibechii a ngklel el Blacheos. Tirka el teru el odam a kmal di ulemeka a klebesei me te di mle mereched el mo olngeseu er a delrir.

Ngika el Dort a kmal mle meduch el ngar er a chei me se el ta el lebo e ng di blechoel el okngemedii a ngikel. Me ng mera el bek el sils el lengar er a chei el omdoim er tir.

E ngika el Blacheos a kuk kmal chetil a omenged e le ng chetil mo chedelekelek. E di soal el kiei er a blai el di mengelchilt a bedengel er a cheluch. Me ngika el obekul a di blechoel el di outnged er ngii e ko er a di mengelebed er ngii.

A Dort a di mle ua isei er ngika el ochellel me a ta er a klebesei e ngika el mechas a ko er a kmal chubra a ngelekel er a Blacheos. Me ng mocha melebedebek a odikel ngika el ngelekel er a Dort.

Me a ltel el mocha er a chei a Dort, e ngika el mechas a melekinga er a ngelekel er a Blacheos el kmo, "Chelechang e a lluut el me el ngar er a chei a obekum a loudebsochel e ke dmu er ngii el kmo: mereko e bai mcherdau el mo er a demam me mobengkel el kiei er a Ocheall. E a loker el kmo ng techa a demak e ke kmo a demam a Ngirarirs."

Me tia el lemerema ngika el Dort el ngar er a chei el lluut el mocha ko er a oumekngit el bedul a Blacheos e a Blacheos me a delal a mocha dmak e oldik er ngii. Tirka a oldik er ngii el kmo, "Mereko e mcherdau el mo er a demam er a Ngirarirs er a chelebacheb me mobengkel el kiei e tia el mngar er ngii el omeruul a kmal dikea el mekard."

Me a Dort a dimlekea lomengur e mocha kudmokl a kloklel e merolang. Me a lorael e ng mlo ngmasech er a Ngetmel e merael er a beluu el me er a Irrai E mocha ngmai a mechut el bambuu el me me ng smakd e ngmasech er ngii e melikes el mocha er a Ocheall.



Me a kot el blo er ngii a chelebacheb er a Ngeremdiu. E a lebo e ng diak el betik er a demal. Me ng mo mechelii e olterturek a bek el chelebacheb el di diak el betik er a demal. Me a lengar er a Ngchus e ngii a kmal mera el dikea el sebechel el melikes le ng kmal mera el medei er a sengerenger.

Me ng mocha oterekii tia el berrul er a uchul a chelebacheb e mo kmerd me ng mechiuaiu. Ngika di mle mereko el mechiuaiu e mo el mo el sochera el medei. Me seikid a kuk mlo uchul e ng mo er ngii a dort el kerrekerul a chelebacheb.

E a Blacheos me a delal er a Dirrakisaks a kiei er a Ngerkeklau el mo el mo e sochera ngika el Dirrakisaks. Me a lsal socherang e a Blacheos a mocha nguu a delal e merael el me er a Ngetmel el me osiik a kar. Me a terekir er a kerodel er a Ngetmel e ngika el mechas a medei. Me ng doklii a delal er a Ngetmel e ngii a merael el me er a Ochallechutem el osiik a delengchokl.



Ngika di ulemoid a beluu e osiik er a bo el kiei er ngii el di lemeduch er ngii el ureor. Me ng di chetirir a rebek el chad. diak a bo el tab er ngii le ng mesaik e diak a ngara el Ngika el Blacheos a di ulsiik er a mo delengcheklel er a Ngerchelong el mo lmuut er a Irrai el di diak lebetik er a bo el kie er ngii. Me ng kuk mo er a Keiukl e osiik er a mo delengcheklel el mo bedul a Desbedall. Me a lengar er a Raelelkedam e ng kmal mera el mede er a kall me ng mocha er eou el mechiuaiu. Ngika di milreko el mechiuaiu el mo el mo el sochera el medei. Me sei a kuk mlo uchul e ng betok a blacheos el kerrekar er a Ochallechutem.

Me a chelecha e se el domes aika el kerrekar e a rirs el kerrekar me a dort a oumesingd el kerrekerul a chelebacheb me a Beliliou me a Ngeaur e lengii el leblo el mad er ngii a Ngirarirs me a Dort.

E a Blacheos me a kisaks a ngar er ngii er a klechutem e le te kuk mlad er ngii a Dirrakisaks me a ngelekel er a Blacheos. Sei a uchul e ng diak a blacheos el kerrekar er a chelebacheb me a dort a diak er a Ochallechutem.

Te mla er ngii a reteru el mecheuodel lobekel el kie er tia el beluu. E a ta er a klebese e ngika el rubak a kmal mlo chetil e le bechil a mlo dioll me ng kildmokl a kloklel e remiid. Chomko ke ngika el mechas ngara a mlo tekingem el mo er ngika el rubak?



A ta el Sandei er a tutau e a Bedrong a kmal mle mesulaul e le ng mla er a che er a klebesei. Ng di kmal mlo mekeald a blil me ng molt a medal e omdasu el kmo, ng ngara me ng kmal mle mekeald.

Tia el lebok a medal, e a sils a mla me er bab e kmal di soiseb a dichel er a klas er a mado el mo er se el lebad er ngii a Bedrong Itia e ng omdesua el kmo, "Ak bai mo dolemii a ta er a dellomel er a kirel a mado me ng mo mengucheb er ngii me ng diak el sal mekeald."

Ng kmal mle ungil a eanged er itia el sils me a bocha lekebesengei e a Bedrong a mesisicha me ng ngiluu a klou el olsengel e merael el bedul a chereomel. Ng mlo metik er a dbechel a ta el kedols el lius me ng mlo soal el mo melalem er a lius er a bita er a mado er a blil.

A ta er a klebesei e a Bedrong a milrael el mo remei er a uriul er a ureor, e a bo lengelakl er ak blil a sechelil e ng mlo mechas a rengul er a dellemelel el bung el kmal mla mo meklou. Me tia e ng mocha lotkii a dellemelel el lius me ng di mlo er a blil el mo omes er ngii. Ng di tia el lius a ko er a kmal meoud el mo klou.

A Bedrong a milecherei ngii el dellemelel el lmuut el bebil el buil e a bo loldingel er ngii e ng ko er a dirrek er a rengul, me ng chetikol me ng medelii el choitii er a tkul a mekesong.



E a uriul e a Bedrong a mlo ongtir a dellemelel el bung e dillemii er se el lebla er ngii a lius. Ng di mle bek el tutau me a kebesengei el lolubs er ngii se el lsekum ng diak a chull.

Ng kmal mlo ngeltengat a Bedrong e letia el dellemelel a dilubech e kmal mle mereched el mo klou.

E a ta el rubak a kuk mlo engelakl er a blil a Bedrong, e mesa tia el dubech el cheloit me ng nguu el mo er a blil me ng dolemii. Ngika el rubak a mellaml er a uchul ngii el lius e a lebebil e ng olab a ulebeluul el melubs er a uchul me ng kmal mle ungil a dbechel.

Ng mlo meketeket el taem me a Bedrong a mla obes er tia el lius. E a ta er a klebesei e ng mlo merek er a ureor me ng ngar er a omerollel el mo remei, e ngika elk rubak a otucheklii er a blil

"Ka mei e mngilmii a ta er tia el lisek. Ak mlo chuib aika el teblo el redechel el soak el mengarm el kmo ng mla mo ungil el mengur, me a lechub e ng diak."

Uriul er a lolim a Bedrong e ng chilat el kmo, "A mengur a kuk mera el imeled a rechad er a Belau. Se el dengilmii e ng ko er a kmal mo ungil a rengud. Tia ng ketengel el molai er ngii, e ua isei el kmal merekos? Tia a ulterekokl el kmal mo ungil el ollumel."

"A tia kriruar er a tkul a mekesekesem!"



"E a ng merang?" Ng ko er a mlo telkib el merur a Bedrong e ng di uriul e ng dula el kmo, "Se kdillemii e ko er a kmal mle meoud el mo klou me a ta er a klebesei e ak milsngii el choitii, e dolemii se el bung el ngar er ngii er chelechang."

Itia e ng tobeda el mo er rrikl me ng omes er ngii el lius e melebedebek er a rengul el kmo, "Chomko ng mle mereched el mo klou, e ng kmal dimlak chitii."

Me a lius a dula el kmo, "Bedrong, a klengar er a dellomel a di ua klengar er a rechad Ng ousbech er a ungil a klemengetel el taem el lemukeroul e duubech el mo klou A kakerous el dellomel a kakerous a temel."

A Bedrong a mlelmesumech er ngika el rubak e sola e milrael Me a lengar er a rael e ng melebedebek er a rengul el kmo, "Keleng ko el me rag aike el ledilu a lius. A bung a oika el kedeb a klengar er ngii me ng di mereched el mo klou, era lius a meoud el mo klou e le ng kuk kemanget a klengar er ngii."

A Bedrong er a lebo er a blil e ng mlo ungil a rengul e le ng ulemdasu el kmo ng mla suubii a ta er a tekoi el kirel a omellemel a dellomel. Ng di dirrek el mellatk el kmo a ua isei el klemedengei a kirel el muchais el mo er a rebetok el chad, le ng diak lokor el ngar er ngii a rechad el ua ingii er a lekot el mo melalem a dellomel.

Itia e a Bedrong a ngiluu a babier e lilechesii tia el tekoi el kmo:

A uriul er a llechesii tia el tekoi a Bedrong, e ng menga el mlo ungil el omtab a blekerdelel a dellomel e dirrek se el deourreng el kirir tirke el chad el ungil mengedmokl a dellomel. E tia el tekoi a dirrek el rirellii a Bedrong me ng mlo ungil el demerir a rengelekel, e le ng mlo omtab el mo a rengalek a ua dellomel el ousbech a ungil el ulekeroul, me a ungil el ulekerreu a lsekum ng soad a bo lungil el chad er a ta er a klebesei.





Ngika el Teb me a Luk a ngelekel a Dam me a Dirraibar er a Ngeruchob. Tireka el teru el odam a mla er ngii a reteua el ochederir el meklou el redil me te bechiil er a obliil. Te di mle mekekerei tirka el teru el odam e a demerir a mad.

A lorael el me meklou e tirka el teru el sechal a di kiliei el obengkel a delrir el ngar er a chelebuul el delengchokl. Ngika el Dirraibar a omerollel el mo mechitechut me ng dikea lsal sebechel el mesterir tirka el ngelekel el bechiil er a cheroid. Me a ta er a klebesei e ng dula er a rengelekel el kmo, "Kemiu e rengelekei a kmal chebuul e le ng mla mad a demmiu me ngak a kmal mechitechetong. Me ng mla mo kiriu el mengedmokl er a ruchedemiu e oldingel er tir a lebo el mechesang. Me ng ungil a chomosuub a tekoi er a Olengkoi er a Ngerderar e le lak e kom kmal mo chebuul er a ta er a klebesei."

Me a ta el tutau e ngika el klou el ngelekel el Teb a ulemekokl el mekiis e dmu er a delal el kmo, "Ngak e edei a mochu mela a tekoi er a Olengkoi er a Ngerderar." Me ng tilobed e merola el mo er a Ngerderar. A lebo e ng dirk tutau me ng reboreb er a cheldeng a Olengkoi Me ng merael el ngmasech el dobechii a olbed e merael el mo el lochedii a kul a ulitech e dmuu er a blai. Me a Olengkoi a okere er ngii el kmo, "Ngara chised e rrang?" Me ng melekinga el kmo, "Ngak a mle el soak el melai a tekoi er kau. Ke dirrek el osisecheklak er a teletelel e ng mo sebechek el ngmai a betok el udoud er a ruchedak."

A lomes er ngii a Olengkoi e ng ko er a diak el ulterekokl a osengel. Me ng okere er ngii el kmo; "Ng mla ngar er ngii a omelium er a udoud er a ruchedam e diak ko mngai?" Me a Teb a kilengei. Me ng dula a Olengkoi el kmo, "Tia el chomulrael er ngii el rael el mei, ngar er ngii a cheseklked el bambuu el milsang?" Me a Teb a dula er ngii el kmo, "Ng kmal betok." Me a Olengkoi a dula el kmo, "Chelecha el morael e ke mo er a aika el bambuu me ke tukur a telemedeu er ngii el mo chelebedem. Me se el bo mre e lebo er ngii a mechesengul a udoud er kau e ke nguu el mo er a blil a ta er a ruchedam e mela a udoud. E a lsekum e ng diak el beskau a udoud e ke nguu ngii el bambuu el cholebedii me ng mo medakt er kau e meskau."

Tia er a ldu er ngii e ng kmal mlo ungil a rengul e merael. A leme er a ked e ng mocha dobechii a chelebedel el cheseklked e merael el mo remei.

A lebe er rei e ng okerir ngika el Ochellel er a Luk e ouchisa er ngii aika el tekoi el lengilai er a Olengkoi Me a Luk a di ulerrenges e ko er a kmal metacherbesul er a rengul. E se el bo el omtab aika el lokekoi a obekul e ng ko er a mo metengchokl el tekoi a lebo longelebed er a ruchedal e lolai a udoud.



Me tia er a bo el kukuk e ng di mle tutau e ng mekiis e diak el ouchais er a obekul er a omerollel, e merola el mo er a Ngerderar. Me a lebo er a blil a Olengkoi e ng mo okiu a rsel orengodel e osesus el mo sibeklii a btil a ulitech e mekekokil el mo soiseb er a chelsel a blai. Me a Olengkoi a di ulemes er ngii e omdesua el kmo, ngika a kmal kedung el buik. Me ng okere er ngii el kmi, "Ngara chised e ochelle me ng dirk tutau e ke dumiang?" Tiaikid e ng dula er ngii el kmo, "Ngak e udele a ngar er ngii a reteua el ochedak el bechiil me te ngar er a obliil. E ngak a di mle kekere me ng mad a demak me ng diak a osisecheklak er a tekingel a belulechad, me ng kmal soak e chudele a omosisecheklak me bo kmeduch.

Me a ledela el ua isei e a Olengkoi a okere er ngii el kmo, "Ke bechiil?" Me ng kmo, "Choi." Me ng kmo, "Ngar er ngii a meklechel a bechim?" Me ng kongei. Me ng lmuut el oker er ngii el kmo, "Ke meduch el ngar er a chei?" Me a Luk a kmo, "Ng diak sal meduch el ngar er a chei, ak di kmal meduch el mengemang."

Me ng dula ngika el rubak el kmo, "Chelecha e a chobo er a chei e ke dmu er a bechim me ng mo er a mesei, e ko mrullii a chimo el ongraol el nguu el mo msa ngike el kot el klou el ochedam. Me chomluut el mo er a chei e ko me mesa ngike el ongeru el ochedam, e ua isei el mo lmuut er ngike el kot el kekere el ochedam. Seikid e se el lebo er ngii a mechesengum e a ruchedam el rokui a di mo kudmeklii a mechesengum el rokir."

Me a lebe el rei a Luk e ng mocha oltirakl aika el osisecheklel a Olengkoi. Me ng merael el oldingel e omeka er a ruchedal er a bek el klebesei.

A ta er a klebesei e ngika el kot el klou el ochedal a Luk a mocha katekoi ngii me a remerrengel e kmo, kede ko er a kmal mechitecheto er a aika el omerellel a Luk, me ng ungil a bo el oumur a bechil a Luk. Me a lemerema tia el sils el belsechel a merengel a bechil a Luk e a ruchedal me a rechedal el rokui a mlo kldibel e ulemoket a udoud el kmal mlo betok me ng mlekedoked a belsel.



A Teb a di ulemes er tia el omeruul e ngosecha a rengul, me a Luk a dula er a ruchedal me te kodur a merengel a bechil a Teb.

Tia er a bocha el merek e ngika el obekul a mlo medenge a omerellel a ochellel, el mle kekerei e ua lebocha el orredel er tir. Me se el bo el omngar e leme loleiit er a blil a Luk e ng kmo, "Kuiietii a idungel e ochellei-ok-demang."

Tia el cheldecheduch a milechelii a omeluchel er a Belau el oltirakl er a ruchedad. Tia el blekeradel a ngar er ngii er a Belau el me lmuut er a chelecha el sils.

A irechar er a ititiumd, er a dirk lebudech a charm, me a rechad, e te mla er ngii a retelungalek, el Maidui me a Kiuid me a Delrir er a Obechad el kiliei er a Ngertebechel el beluu er a Ngardmau. Tirka el teru el odam el Kiuid me a Maidui a kmal mle ta a rengrir el dmak e mle klebokel el becheleleu el. sechal me tolechau a rengrir a redil. Ng di tir a mle sorir el chacheblad er a bek el omerellir.

A lemeklunga e te mlo kakerous el meruul a blirir e chilitii a delrir e mo kie er a rekeblirir. Chelsel a delengcheklir e te mlo kakesemai er a omellemel a dellomel. A Kiuid a dillemii a bobai lengulerreched a rodech el mo mengang. E a Maidui a dillemii a tuu le ng dimlak el sa medenge a rolel a dellomel.

A lemeklunga a delemelir me bocha lourodech e a ta el tutau er a dirk irecherech e a Kiuid a mlo oldingel er a bobongel e miltik er a mengesiuch el redechel me ng mlo ngmasech el kirungii e killii el di mlo medechel a budel e mocha oleker er a ochellel er a Maidui el me omes er ngii. Te mle el teru me te dechor e a Kiuid a melekinga er a Maidui el kmo born ngasech e mkelii tia el rodech me a kuk bo el mark a tuam e bo de kaingeseu el menga er ngii. Me a Maidui a mlo ngmasech me ng melteletem a dertelkib el techel el bereked er a budel. Me a lemereko el mengang e te mlo remei e kuk mlo chuib a sese el sils e a tual a Maidui a mereka me ng mlo oleker.

A lemerema a Kiuid me lesenge tia el tuu e ng dimlak lolterturk e ngmasech el mo oreked aika el redechel a tuu el kiriu e kma el rokui e dmu er a Maidui me ng mlo ngmasech me ng melteletem a chelsel Me a Kiuid a mellekoi er ngii el kmo se el luut el mo mark a tuam e koleker me ak mei me ak tuabd a kelem le ng diak a ungelem me a Maidui a di kilengei le ng uluumera a tekingel a obekul.

Ng okiu a chelebeldil a Kiuid e a Maidui a di ulelsengerenger er a bek el belsechel a rodech er a dellemelel. Me a ta er a klebesei e a maidui a mlo oldingel er a delal e uleker a rolel a omellemel a dellomel me a omengelel a rodech. Me a Obechad el delal a kmal mlo mekngit a rengul er a Maidui le ng mlo medengei a chelebeldil a Kiuid. Me ng millai er a Maidui el me obengkel e ng di Maidui a mle mekngit a rengul el choitii a obekul er a Kiuid.

A ta er a klebesei e tirka el teru el odam a mlo milil el mesarch er a blil a Chemang. A lebong e a Chemang a kmal ngiliteterir er a dmuil e ulemekedelad er tir el mo er a blai me ng rirellii a blengur er tir e ulderecheterir a rengelekel el chebucheb me te melloik el osengelir. A Kiuid me a Maidui a kmal tilab a osengir er a aika el bedengir a rechebucheb me ng di mlo teleu a ngerir e olengeng. Te riieda el mo remei e kmal di mellatk. Me a bo lechib a sese el sils e tekatekinga el kmo kid a ungil el bo dolekoi er a delad me lochotii a rolel e deruul a bedenged el mo ua a rechebucheb.

Me a ta er a klebesei e te mocha kaiueker e morola el mo er a blil a delrir er a Obechad. Te mellekoi er a delrir el kmo, "Kemam a somam el mo ua a bedengel a chebucheb" me a delrir a kmo, "Ng kiriu el mo dungod a bedengiu e kemiu a mochu ua itir," me ng mle sorir. Me ng milsterir a chimo el dngod me a chas e dilu er tir el kmo, ko mo melngod er a klebesei e a lemellomes e ng mo medecherecher a chas er a kerdel a sils. Me te rieda el me remei e tilbir el mo kedngod er a bo lekukuk er a kebesengei.

A bocha el belsechel a omelngod e te ngilai a dngod me a chas e merrael el teru el mo er a ta el cheloit el blai el mla er a tkul a ked. A Maidui a di mellatk aika el betok el chelebeldil a obekul el mo er ngii me ng mle soal ta el lechebeldir a obekul er a Kiuid. Me a bocha losmechokl er a rolel e a Maidui a melekinga er a Kiuid el kmo, "Chudelei, momuchel el dungedngak me a lekodall e kmad e kau momes er a delad." Me a Kiuid a kilengei el dimlak a ko er a klechubechub er ngii el kirel a ochellel er a Maidui e mlo tmaut el melngod er a Maidui.

Ng ulemuchel er a iou er a ngerel a maidui e melngod er ngii el mo lmuut er a rsel a ochil me a chimal el mo er a rsel a.kemril. E mileltii e mo tmaut er a bebul a ngerel e oba el mo oltengel er ngii er a rsel a kemril. Me a bocha el rekir a omelngod er a rsel a kemril a Maidui e a llomes olekedang. A Maidui a milekiis e dula er a Kiuid me ng mo mechiuaiu el dengarech e ngii a melngod. Ng kmal oltetellamet el melengod er a ulul el mo oltengel er ngii er a kemril el omechobech a chas el mo ta a blechebechel. A lemerekong mele beltia Kiuid el mo chebecheb e a charm a melekingang me a malk a merresngang le ng obunga a llomes. A Kiuid a milkerokl me a Maidui a oserechii e ngila a chas el ochubel er a ulkel e te remiid. Me a lorolang e a Maidui a ungil a bedengel e a Kiuid a bechachas a ulkel e mellemesa me a chas a mocha medecherecher er a rerengel a sils me ng di mlochu ua isei a bedengir.

Te mlo remei e a bo lekukuk ng mlo er ngii a ngloik er a diangel el omesubel a mo tuobed el osengelir a rubak er a mur me a rokui el chad a mle kirir el mo meloik. A Kiuid me a Maidui a dirrek el mla er a belsachel er a mo meloik e ng di Kiuid a mle chetil le ng mle mekngit a delngedngelel me ng dilu er a Maidui me lomtechei er tir el mo er a ngloik. Me a Maidui a mlo tuobed er a ngloik a lebong e a merreder er a cheldebechel a ulorolii el mo er a lebuchel le ng ngelekel a oulrot er a Ngertebechel.

Chelsel a loloik e a Maidui a kmal mle ungil el sechal el ungil a delngedngelel me ng ulengbesii a Dilngel me ng mlo bechil A bocha lemerek a ngloik e te dilak el mo remei er a blil a Maidui. Tia el lebong e a Kiuid a di rirenges a chisir e mlo oldingel er tir. A lebong e ng kmal ngilanged er a Dilngel me ng melekinga er tir el kmo "Kid a mekngit el de chacheroid le a rechad a mo melekoi er kid e lekede di odam me bai molukl me debo er a blik mede kiei," me ng mlochu ua isei. Chelsel a lengar er a blil a Kiuid e a rsechelil a Maidui a di ulemais el mo melai er ngii el mo milil. Se el letobed a Maidui e a Kiuid a nguu a Dilngel el mo milil el meliuekl er a beluu me a lemei a Maidui e ng dibus a bechil.

A ta er a klebesei e a Maidui a okerei er a Dilngel el kmo, "Se el ktobed e kau ke mor me ke dibus er a blai" Me ng ouchisa el kmo," A obekum er a Kiuid a mengetakl er ngak el mo milil er a beluu." Me ng ngilasech a rengul a Maidui me ng chilteklii el mo er a rebai e dolemakl a ochil er a chutem e kmo ke di ngar er tia el diak mongitektik me a kurael e kmei e ke ngar er ngii me ng dilu e merael.



A Dilngel a kmal mlo chetil e mlo mekngit a rengul er a bechil er a leko er a mengelebus er ngii me ng ulekerir a Kiuid el mei e dilu er ngii el kmo, "Ak obult el mo kerrekar, e kau a mangkar er ngak e menga a redechek e mengiil er a ochellem me a lemei e ke subedii." Me ng mlo ua isei me a ngel a mle redil el Dilngel a ngklel e ulebult el mo ngel me a Kiuid a dirk mengkar er ngii e menga a redechel. Me a bocha lechib a sese el sils e a Obechad el delrir a uleleker er tir el me omes er tir e omekngeltengat er tir er a uchei er a lebo er a eanged. Me a lemerema tirka el teru el odam e a delrir a melsaod a bek el tekoi el kirel a klengar er tir e dilu er tir me di lekakerous a delengcheklir.

A Obechad a ulungalekchelsel me a ikrel, me a Maidui a mle cheleoch e a Kiuid a mle cheterochel. Me a bocha lekebesengei e ng mellekoi er tir el kmo, "Ko mo er a bai er a recheldebechel me ko bad e a tutau e ko mei me ak melekoi" me ng dilu e mocha mesmechokl er a rolel a belsoil. Te ulemesoil el teru e a delrir a dula er a Kiuid el kmo, "Boruchei el mo er a bai e a Maidui kuderechii me a lemei e lechikung. " Me a Kiuid a ko er a ngedecha er a rengul me ng tilobed e di iliuekl er a rebai e lmuut el me bereked er a kboub e orrenges a lolekoi a delal er a Maidui.

A Obechad a dilu er a Maidui el kmo, "Ke mo er a bai e a tutau er a irecherech e ke mei me ak mesichau e omekngeltengat er kau er a uchei er a lemei a Kiuid Me ng kilengei e a Kiuid a orecherechedii el mo er a bai. A lebo e ngultaut a ngloik me ng mlo ngma a berul e mo er a teliang me ng bad. Mededenga e a Maidui a mocha er a bai me a lebo e ng ultaut a ruk me ng mlo tmoech e torolii el mo oba a ngerel a ngloik. A bocha lemerek a ngloik e ng mochu tutau me a Maidui er a lemetilech e ng kmal di ririid.

Ng melcheru a eabed e a Kiuid a kokil el mekisang e a lomes e a ochellel er a Maidui a kmal ngerchelid me ng milecherei e merael el mo er a blai. A lebo e a delal er a Obechad a rengul ng Maidui a merema me ng ngiluu el mei me ng choiltii e locha a osebekel me a kemril e dula el kmo, "Ke suebek el mo mengetab er bab e mo reboreb er a chetebtel a kerrekar e menga a rodech er a kerrekar e a lekebesengei e ke mo bad er a oterriil me a lechub e ke mo bad a belsibs er a kerrekar," me ng dilu e osebekii me ng remiid.

Ngosecha a sils e a Maidui a kokil el dumiang me a delal er a Obechad a kmal ngilasech a rengul e uleker er ngii el mei e dula el kmo, "Ng mla mo diak a besiich me ak di choiltau e omekngeltengat er kau," me ng chileltii er a chemadech el chilt e dula el kmo, "A chebud me a mengelekel a charm a mo kelem e a bocha lemeched a rengum e ke melim a bods er a bngal a kerrekar e a bocha lak obetik a kelem e ke di orebetau er a kerrekar e kau a mo medinges. E becherei a obekum er a Kiuid e ng kmal cheblad me ng mo suebek er a melidiul e mo menga a rodech.e ng di bolak a kelel e ng me metengel el menga a decherir a rechad." Me ng di dilung e nguu el mideklii me ng remiid.

A lorola tirka el ngelekel a Obechad el teru e ngii a ririid el mo er a eanged me ng doiderekla er a medal a omeroel er a Ruchel e rodelii a cheliteklel el oumekikngit el reng el kirir a rengelekel el blo lekebii.

Chomechelel tia el cheldecheduch a chelitakl el lulengitakl er ngii a Obechad er a lengar er a eanged er a medal a omeroel er a Ruchel.


A Eolt a buik el ngelekel a Dirrachokerangel el redil er a dimes el kiliei er a blai er a Eskiik. A eolt a kiliei er a Eskiik e ulungerachel a ureor er a aika el eua el medal a eolt; Ongos, me a Ngebard me a Dimes me a Diluches. Ngii a mle ngalek er a Dimes e a mechas er a Diluches a rirdelii el mo ngelekel e dirrek el mla er ngii a sechelil el buik er a Ongos me ng ngar er a Ongos e mo mengetut er a ta el redil el kilie er a Ngebard.

A Eolt a mle cheleoch er a delal el rirdelii me se el lebo el oldingel e ng di oba a rengul ng omdebid e ngar er a bek el mekngit el omeruul me ng uchul e ng di blechoel mo meses a eolt. A delal er a Chokerangel a di oungeroel er ngii me ng mo mesebesebech er a telekengelel. A lebebil er a sils e ng mo oldingel er a sechelil el ngar er a Ongos me te mo dmak a meruul a betok el ongasireng. A lebebil e te dmak el oruk me se el ouedikel e ng mo ouiebiab a eolt.

Aika el teletelel a Eolt a milrael el mo klou me ng di ulemekrur er a delal Me a ta er a klebesei e a delal a mlo olengit er a rechelid el kmo bart a osengir a rechad me bo lak el ues a mekngit el omerellel a ngelekek. Me a rechelid a chiludel a bek el mechedelekelek el eabed el mertii a eanged me ng mlo milkolk. Me a Eolt a ngilasech a rengul le ng dimalk lodenge ungil el omerellel a delal Ng mlo er a Ongos er a blil a sechelil e milloko a bek el eabed el mo mengudel er a Ngebard. Me a eabed a lilangel er a lemengukl er a kingellel el mo er a diak el lodengelii el beluu me a chiuosech er a mederir a tilobed e ulelechars el me er a chutem, me a rechad a mlo omekedo el Ngerengir.

A Eolt er a lorola el mo klou el chad e a ta er a klebesei e ng mlo milil er a beluu er a Ngebard. Chelsel a omililel e ng miltik er a ta el redil el kmal mlo soal me ng mlo melekoi a chebechiil er ngii. Chelsel a longetut er ngika el dil el mo er a bocha el bechil e a delal er a Chokerangel a di millatk er ngii le ng mle bekikl a mekngit el omerellel a lemeues er a rechad.

Me a lebechiela a Eolt e ng ngiluu a bechil el mo remel me ng ulochotii er a delal E a sese el klebesei er a uriul e a klumech a mle el melai er tir el mo er a Diluches el mo olecholt er tir era delrir el mechas Te mocha mengedmokl er tir el kirel a omerael e a Eolt a ulekedii a chimo er a becheleleu el eabed el mo olidiuul er tir el mo er a Diluches.

A lebo er a Diluches e a mechas a kmal mlo ungil a rengul er a lesenge a ngelekel el bechielang e dirrek el mlo soal ngika el dil le ng mle klebokel e ungil a teletelel. Ngika el mechas a di ullab a cheluch el mengelechilt er a bechil a ngelekel er a Eolt e mesengsongd er a bdelul me ng mlo imis a klungiolel. Me a osisiu el taem e ng ulengbesii a Orrekim el buik er a Diluches. Tia el klebekelel a bechil a Eolt a rirellii el mo kedidai a rengul er a Eolt me ng mlo ousumengoit a tekingel. A Eolt a dimlak el omtab a omerellel a bechil le ng mle mechesa er a urerel el oldingel aika el eua el rengodel.



Me a ta er a klebesei e a Eolt a milrael el mo oldingel er a sechelil e mlo mechelaod el kie el ngila a sese el klebesei. Uriul er a lletang e ng miltik er a klou el klengitelreng el dilubech er a ulolel a delal el kirel. A beldum e a delal a di milsang e mo terrob e medidelangel el ouchais el kmo, "Se er a chomorael e a bechim a tilobed e dirkak el me el me lmuut er a chelechang e a kurrenges e ng kie er a blil a Orrekim. Tia el tekoi a kmal el ulengesechii a rengul a Eolt le ng a Orrekim me a Eolt a mla ngar er ngii a delongelir el telemall er a ngar er a mong.

Me a Eolt a mlo chachisois a ngesechel a rengul er a bechil me a Orrekim. Me ng di mle mereched el tuobed e merael el mo omes er a Orrekim. A lebo e a Orrekim me a bechil a dmak el kie er a blai. Me ng di milsterir e di ua el mlechuml a ngau er a chelsel a rengul. Ng milkerokl el mo oltilech er a Orrekim me te mlo kakoad me tia el lesa el ouedikel er a klakoad e ng mlo imis el meses a eolt el mlo oiu.

Me a lemengebeta a klakodil a Eolt me a Orrekim e ng chillebedii a bechil e ngiluu el mo ngoderii er a Ngebard me ng mlo chelellakl a eolt. E ngii a kmal mle mekngit a rengul e remiid el mo er a blil er a Eskiik me ng mlo kellechakl.

Ng mlo remei e mlo chuib a bekord el eru el klebesei e a delal a uleker er ngii el kmo, A bechim ngar er ker me ng di kau el ta el dumiang?" Me a Eolt a mlo metetenget a rengul e ouchisa a teletelel a bechil er a lengar er a Diluches me a delal a kmal mlo chubur e mekngte a rengul er ngii me ng dula el kmo, "Lak el mekngit a rengum e ak mo siiekii a bechim el kedung e ungil a rengul."

Me a uriul er a mocha chuib a sese el klebesei e a Dirrachokerangel a tilobed e milrael el mo bedul a Ongos el mlo osiik er a Ngirngos el merreder er a Ongos. Ng mlo me ng bad el bekord el eru el klebesei e melekinga er a Ngirngos el olterekokl er a ngelekel el kirel a chebechiielel. Me a Ngirngos a dilu er ngii el kmo, "Ng ungil me bo e molekoi er a Eolt me el me lesekak e ak mengiil er ngii." Me a Chokerangel a milrael el mo e silbedii a ngelekel er a Eolt.



Uriul er a bo lodenge a Eolt el kmo Ng mo remenges er a Ngirngos e ng mlo melatk a bek el telemellel e mlo bekikl el rengul a Ngirngos a mo oungeroel er ngii. Me a bocha el belsechel a omerollel el mo omes er a Ngirngos e ng mlo kudmeklii e merael el di belalk a medal. A lebocha er a blil a Ngirngos e ng kilebetiekl. A Ngirngos a ulorolii el mo soiseb er a tuangel el mo kiei er a kingellir a remo bechiil el chad me a Eolt a mlo rrau a rengul el kirel tia el omeruul. Te kilie el mochu kebesengei e ko er a di dimlak a ngara el lolekoi a Ngirngos el kirel a okodongel a Eolt me a Eolt me ng mle medakd el oker er a uchul a okedong me te di mleua isei e ng mocha kebesengei.



A bocha el klsus me bocha loruul er a rolel a belsoil e a ngelekel a Ngirngos el kmal ungil dil el becheleleu e mad el kldung a medal a milekiis el mo dengchokl er a medal a Eolt e omesoil el obengkel el kirel el chebechielang. Tia el klou el deuelreng a rirellii a Eolt me ng chiloit a mekeald el telil me a kleldelel a uleberk er a chutem, me ng mlo uchul e ng mlo er ngii a kangsoki.



Moterekekla a chebechielel a Eolt me ngii a ko er a smonga a bedengel er tia el blai e a ta er a klebesei e ng melekinga er a Ngirngos el olengit mebo el sebechel el nguu a bechil el mo mesarech a beluu er a Eua el rengodel. Me a Ngirngos a kilengei, e ng di mlellach er tir me lak lekakoad me lebo el ouedikel a Eolt e ng mo chebuul a beluu.

A Eolt me a bechil a kildmeklterir e tilobed e ulemuchel el mo bedul a Ngebard. Tia a mle telbilel a Eolt el mle soal el oleisech er a beches el bechil er a di mla bechil A lebocha er a Ngebard e a di mla bechil a Eolt a milsterir e kmal mlo mekngit a rengul me ng mlo medideklokl.

Te mlo melemolem er a omerollir me a Eolt a ngiluu a bechil e te tilobed e merael el mo bedul a Diluches el mo omes er a delrir el mechas A lebo e a mechas a kmal mlo ungil a rengul, me ng mlo meruul er a Chotucher (klou el blengur) el kirel a chebechielel a ngelekel Ng ultebedii a tekoi el mengemedaol er a rokui el chad; Rubak me a Remekekere el chad me a Remeau me a Remechas me a Rekebil me a Reklomuk el me er ngii el blengur. Tiaikid e a Orrekim a locha mlo ngemokel a kall e mengai er a tekingir a rechad el me duum er tia el blengur e mla obes a telemellel el mo er a Eolt. Me a beldum a Orrekim e ng milsa a Eolt me a bechil e mlo merat a rengul me ng di mle mereched el merael el mo er a Ngebard el mo bechil ngika el mle bechil a Eolt.

Ng mlo merek tia el blengur e a uriul er a sese el klebesei e a Eolt a ngiluu a bechil e te mlo reme er a blirir er a Eskiik Me a bocha el chib a sese el buil e a bechil a Eolt a mocha dioll. A leklunga a delel el mesengsengchang e a Eolt a dikea el sebechel el mo er ker e di mengeiung er a cherellel a bechil Me a lemechella a bechil e ng sechal a ngelekel me a demal a milengeklii el Eluut.

A Eluut er a lorola el mo klou e ng mle kedung e bekongesenges e soal lobengkel a demal el oldingel a urrerel el ngar er a bek el rengodel. Ng di mle blechoel el omeklatk er a demal me lak el sa el ouedikel el uchul a chelebulir a rechad e ngii a bai mlo oumesingd a urrerel el meruul a rengrir a rechad me lak el olatk a mekngit el omerellel a demal.

A Eluut er a loika el klunga e a demal a ulderechii el mo oldingel a ureor er a bek el rengodel. Ngika el buik a dirk mle metitur me ng mechecheuid a rael me a lebebil e ng mo meleliuekl me a cheltel a mo meliuekl el obengkel me a uchul e ng mlo er ngii a Eolt el domekedong el Dims-cheluu.

A delengcheklir tirka el ongalek a di mla er a Dimes el obengkel a delrir er a Dirrachokerangel el mo lmuut er a lesechera el medei me te dileklii e millukl mo kie er a Ongos. A lsal klunga a Eluut e a demal er a Eolt a uluiuid a rokui el lullab el msang e mlo smecher me ng mlad. A lemede a Eolt e a Eluut el ngelekel a kmal mlo mekngit a rengul me ng ngiluu ngii el demal mlo doklii er a chelechol e dillemii a teluo el ngas er a bebul e ullengit er a ngas me el ngeseuir el longelii a demal. Me a ngas a dirk lmangel er a Eolt se el lebo el sbechii er ngii a cheluut. Me ng me lmuut er a chelechang e a Eluut me a ngas a dirk melemolem er a lengelir el kirel a kodellel a Eolt.



Tia el cheldecheduch a cheldecheduch er a beluu er a Imul el ngar er a Imeliik el cheldechedechal a Ngeleked Budel me a Ngeleked Chelsel Tirka el chad er a kebliil er a Bartekuu a mlo er a ked el mlo omekdudek, e le se er a irechar e ng dimlak lsal ngar er a chei e le te mle medakt a mekemad. Me te di ngar er a chei er a ked. Me te merael er a chelsel a oreomel e a ta er tir a doibechakl er a ta er a rael e melengetang el mo er a Negroid. Me ng mesechesoch a medal el omdidm a dudek e ngii a lmangel a ngalek me ng dmu el kmo, "A chedil a ngelekek," e mocha merael el kirel ngika el ngalek el ngar er a uchul a kerrekar.

Me a lekeda er ngika el ngalek e tirka el chelid a kmo, "Mngam a medal ngilecha e ng dmak er kid." Me te nguam a medal me ng di mlo meterob e ko er a rrau a rengul. E te dmu er ngii el kmo, "Bo mdebesii a ta er a kaiul a buuch e mnguu el me me mskur a ngelekem e mnguu el mo er a beluu." Me ng mocha dobesii a kaiul a buuch e mocha nguu ngika el ngalek el loia er a chelsel e nguu el mo er a blil.

Me a lenguu el mo er a beluu, e ng mlo me ng omekeroul er ngii el mo el mo klou ngii me a ngelekel el lulechellii a bechil Ngika el ngelekel a chelid me ngika el ngelekir el lulechellii a mlo kauekeroul el mo meklou.



Omerollir el mo meklou e ngika el demerir a blechoel el obeteterir el mo er a chei. A ta er a klebesei e te di kiliei tirka el teru el ngalek. Me ngika el rubak a ngilemedii a ngikel e a leme e ng klebesei me a rengelekel a mla mo bad me ng dula er a bechil el kmo, "Bo e mdul a eru er a ngikel e molekiis er tireka el ngeleked me lomengur." Me ngika el mechas a mocha ngmilt a eru er aika el ngikel e dmul me a lemereka e a bechil a kmo, "Ng di kea molekiis er a rengalek?" Me ngika el mechas a kmo, "Msall e kukisii a Ngeleked Chelsel me lomengur e becherei a Ngeleked Budel me lemechiuaiu." Ng diak lodengei e ngika el Ngeleked Budel a mla mekar me ng orrenges er ngii me ng kmal mlo mekngit a rengul me ng omdesua el kmo, "Ka msall e kbad e kisterir el kmo, te me olekiis er ngak?" E a lechub e ngika el mechas a imiu er ngii e mo olekiis er ngika el ta er ngii el mechiuaiu. Me ng mocha ko er a melechedech er a chelsel a rengul el kmo, "Ngak ng techa a delak?" Me ng di ngar er a rengul el diak lolekoi e okor e di lmuk.

A ta er klebesei, e ng mlo er a chei ngii me a resechelil e rouar a molech e mertii e nguu el me er a blai, me ng loia er a ulebengelel a ulaol el bambuu er tia el leblechoel el bad er ngii. E ngii a mocha ousmecher er ngii. Me a bo el kukuk e ng diak el ho loilil e di mechiuaiu. Me a omerollel a klebesei el mo e ng di merael tia el molech el mo bediu. E ngii el bulk a di bad el ousmecher er ngii. Me a lsal kmal mengetelekla a bul e a demal me a delal a sobeka a rengrir el kmo, ngika el Ngeleked Budel a kmal socherang. E ng di diak el ouchais, e a redelal el chelid a di ulerrenges e kmo, ho becherei e ng ko er a diak el subed er kid. Me a lsal kmal klunga a bul tia el molech me lemeterakl er a beluu a chisel a secherel ngika el bulk e te mocha tirka el delal el mocha oldingel er ngii er a ta el klebesei. Me ngika el delal el chelid er a lebo e ng dilu er ngii el kmo, "Ngak tia el mle omes er kau." Me ngika el bulk a oker er ngii el kmo, "Kau el me omes er ngak, ke keskelek?" Me ng dula er ngii el kmo, "Ngak a mera el delam." Me a ledela el ua isei e ngika el buik a kmal mlo ungil a rengul e dula er ngii el kmo, "Ngak a diak mera el smecher me a klukuk e a knguu tia el molech el mo choitii."



Me a lebocha el tutau e ng ulemekokl el mekiis el nguu tia el molech el ngar er a ulebengelel a ulaol el nguu el mo choitii e mekiis e le ng diak el secher. Me a rechad er a blil me a beluu a ko er a kmal mlo mechas a rengrir e le ngika el buik a kmal mesisiich el diak a meringel er ngii.

Te kiei ngii me tirka el chad er a blil e diak louchais el kmo, ng mla mo medengelii a mera el delal Ng kiliei el obengterir me a elsal klunga e ng dula er a demal er a ta er a klebesei el kmo, "Chedam, ngak a kmal soak el oumlai me mdesechii a mlik."

Me ngika el demal a ta er a klebesei e ng kudmeklii e merael el mo er a ked el mocha melobech er a kerrekar el mo mlil ngika el buik. Me ng dilebechii a kelel a charm e mocha tmaut el oureor er ngii. Me se el tutau e ng mo er a ked e a lekebesengei e ng me remei. Me ng me remei, e a lebo er a bo lekukuk e ng mla mengai a bita e le tirka el obekul ngika el Ngeleked Budel a olengeseu er ngii lomachel er ngii. Me ngika el rubak a di mo me ng di nguu a telkib e a lebo er a bo el kukuk e ng kuk mla mengai a bitang.





Me te dosechii el mo merek e ng oker er a demal el kmo, "Chedam, tia el mlai ng ungil a lemengai er a oingerang?" Me ng dmu er ngii el kmo, "Ng ungil el lemengai er a ikrel a eru el klebesei." Me a lebo lolecha sueleb er tir ngika el mechas e ng oker er a ngelekel el kmo, ng tuobed a mlai er oingerang. Me a Ngeleked Budel a subedii er a aika el tekingel a demal. Me ngika el mechas a okerei el kmo, "Ngar er ker me ker chobo molengull er ngii." Me a locholt ngika el rubak e ng mocha er a beluu e mo tmaut el ngar er a mesei el mesab a kukau e mocha mengedmokl a kall el kirel tia el sils el lebo longurs er a mlai. Me tia er a lemei tia el belsechel a omengurs e ngika el mechas a mibii aika el kall el mo er a aike el lebo lolengull er ngii a rechad Me a ltaut a ongurs e te mengurs er tia el mlai er a chelsel a chereomel el me er a taoch. Me a lengar er a melengel a rael e ng sueleba me a bo lolengull e ng medechel a kall me te omengur el bek el chad e kuk lueta el mo mengurs. Me a lluut e lorael e te di milrael el mo er tia el kmal moded e ng mo diak lorael e le ng mla moreked.

Me te mo ouengemek tirka el chad el mengurs el kmal di diak Me tia el chimo el beluu er a Imul a di mlo tmurk a ngerel a ongurs er ngii. Me a lsal kmal ko er a di kea cheldechulel e te mocha ko er a kedekedechor el rrau a rengrir. Me ngika el rubak a ko er a di uluureuachel el kmo, "Rungalek, ka mei me kuk mongurs." Me a lebekiis el mo el mo orekedii tia el mlai e ng kmo, "Chedil, Chedam, ka mo chotii er ngak, ngar er ke Ngeleked Budel, Metechelsel." Me a ldu el ua ise e tirka el chad a kaichichiis e le tia el mlai a ko er a silebek e obengbangel el mo er a taoch. Me a loltirakl er ngii el mo er a taoch e ng bliou a kall. Me te mo dengchokl e ng mocha er ngii a blengur.

Me a lemereko a blengur e ng melmesumech er a demal el kmo, "Ngak a merolung." Me ngika el demal a mo omades a ngeltel e ngii a di kmo, "Ng diak ak di merael." Me a lorola e ng millebeakl er tir el kmo, "Kemiu se el bo meklou, e kom kmal mo meringel chad, e ng di kom di mo mekerior, e merechorech a rengmiu er a kall."

Me chelecha e ng ollachitngel el mo er a redil me a rechad el kaubuch e merodel er a rengelekir a resechal el kmo omoungalek er a ngelekel a ochedam el mrirdelii e ng kirel el bai klou el betik a rengum er ngii er a ngelekem el mla er a delem.




A beluu a milrael a chisel. A chisel a milrael e ng di dimlak a medengei el kmo ng ngar er ker. A rebetok a milrusii a llechul. Te mlo osiik er ngii el oeak a berrusir e dimlak a metik er ngii.

A klemengetel a taem e a rechad er a Desbedall a omerrous er tia el beluu me ng mla mo sorir el mo osiik er ngii. A rubekul a rokui el beluu er a Desbedall a mla mo blechoel el kldibel er a blirir e orrenges er a romerrous se el losaod a llechul tia el beluu el di ngar er a berrusir. Se er a lekot el omuchel aika el kldibel e tireke el milechell a mla mo sebechir el bechiil.

A Omart Ngiramerang a di mlo omekebakes e a demal a oba el mo er a aika el kldibel. Ng kmal el betok a rrirenges el berrous el mesaod er a chelsel tia el beluu. Ng ngar er ngii a remla omerrous el ngar er a chelsel ngii el beluu. E ng di a Omart a dirkak a ta el berrusii.

Tia er a lebocha er a rekil a mo bad er a bai e a demal a uldureklii el mo meleboteb. Ng ulemdasu el kmo a ngelekel a lebo el loleboteb el me e ng locha mo sebechel el metik er tia el beluu el kmal melrael a chisel. Ng mlo meleboteb a beluu er a Ongos.

A Omart a mlo meketeket el dibus me a lemerema e a resechelil a di mla mo bechiil. A rebetok er tir a mla mo oungalek el kmal mla mo meklou a rengelekir.

Ng di mlo merek a orengodel er a Ongos e a Omart me a demal a mlo er a chelebacheb el mlo er a ngesechel a uel. Te di mlo e rullii a kekere el delidui el lebad er ngii.

A ongeua er a klebese e a demal a di mle kekesus e ng mo bad e le uel a lulekiakl a klsel e dirkak el lebe el ngasech. Ng ulemdasu el orreched el mo bad me a tutau e ng sebechel el omkokl el mo er a Belau.

Tia er a lebo el bad a demal e a Omart a tilobed el mo er a kederang. A buil a kmal mle ungil me ng di ua leble el cheldecheos.

A omerollel el mo er a kederang e ng milsa a kedeb el lius me ng ngilasech el nguu a omail el mla er ngii. Ng mlo.er a kederang me ng reboreb e omes er a ngoaol e melim er tia el chemadech.

Ng dengchokl e ko er a kmal lomdasu a betok el tekoi e kilbetiekl er a ngor el dil el mla er a ullel el mei. " Ng diak a ungil?" Ng chilsngekl e kmo, "Mei e tia a omail el dirk mui." Ngika el dil a chilitii el mo dengchokl e melim er a chemadech el obengkel a Omart. Tia el lengilmii tia el chemadech el mo merek e a Omart a uleker, "Ke songerenger?" A dil a ulenger, "Choi, ak telkib el songerenger."

A Omart a dilu er a dil el kmo, ke di ngar er tia e choielak, e mekiis el bedul a delidui. A dil a di mle mereched el mekiis e kmo, "Ak obengkem." Te doknge el merola el bedul a delidui. Ng dimlak el lsal mo kmeed e a dil a mo dechor e a Omart a merola el mo er a delidui el mo mela a kall. A lleta el merema e ng olab a cheltuul el ngikel me a telik el belsiich.

A omerollir el lmuut el mo er a kederang e a Omart a ngilasech er a lius me ng lmuut el ngmai a teblo er a omail. A lebocha er a kederang e tulemengur e millim aika el omail. Teomengur e a dil a di metetekeel me a Omart a mocha kmeed er ngii e melaiu er a ulkel me ng mocha sebechel el soiseb a kelel.

A chiul ngika el dil a mle mekemanget el mle er a btekel a cheritel e a bedengel a mle ua riamel. A bedengel a berdel a ngerel a mle ua keremlal e a bedengel a mle ua bedengel a chelechol.

A lemereko el omengur e a Omart a okere er ngii el kmo, "Kau ke techang? Ke mla er ker e me er tiang?" A dil a ulenger el kmo, "A obo modenge e ke mo lmangel era a uriul." Ng dilu el ua isei e mekiis el merael el bedul a ongesecheliil. A Omart a di mle mereched el mekiis e orekedii e dulang. "Ng soak el mo medengelkau. Bechere a uriul e ng kuk ta er a tekoi."



Te mocha dengchokl el teru er a chelechol e a dil a ouchisang. "Ngak a Dildaob. A ngklek a Dirramei Blosech. Ak mla er a omerollek el mo er a Ngerteuachel e rirenges a oach er a chelechol me ak mle e metke er kau."

A Omart a di dimlak el omdasu e kmo, "Ngak a obengkem." A Dirramei a dula er ngii el kmo, "Ng diak el sebechem el obengkek e le Ngerteuachel a kmal cheroid me ngak a mo meoud el lmuut el mei." A Omart a okor e oremelii me ng dula el kmo, "Mnguu tia el ngisel a kedarm el mo doklii er a medal a delidui er a uche er a dorael."

A klebekelel a Dirramei a rirellii a Omart me ng dimlak el oker. Ng di mle mereched el mo melakl er a ngisel a kedarm. A lleta el me er a kederang e a Dirramei a dula el kmo, "Kede mo dibus el elolem el buil." A Omart a mocha rullii a teliakl e a Dirramei a oleisech er a rael el mo er a Ngerteuachel. A lorola me lengar er a belngel a merangd e a Dirramei a soudii a cheritel. A Omart a uluuchisb e ngiluu a medal er a Dirramei.

A Omart er a lleta el mesa a Dirramei e ng dengchokl er a risel a miich el mesongd er a bdelul. Ng okere el kmo, "Tia ng ker?" A Dirramei a dula el kmo, "Tia a Ngerteuachel." Ng merola el mo ngmasech er a chelechol.

A lebocha e a Dirramei a mocha ouchais a cheldechedechal a Ngerteuachel. A Omart a dimlak el soal el orrenges Ng di riruul a medal e orrenges A kmal mla er a uldesuel a mengeseches a llechul tia el beluu er a btuch me a rengul a Dirramei.

A lorola el mocha er a beluu e a Omart a ulemtab aike el rokui el ko er a mlo ngodech er a rengul. A beluu a kmal di mle ua beluu er a Desbedall. A teletelel a blai a kmal di mle ua blai er a Belau.

Ng di mle eru el tekoi a mlo ngodech a rengul er ngii. Ng mle rolel a klengar er tia el beluu me a omeruul el di mle osisiu ngii me aike el mla er a berrusir a rechad er a belual.

A lebocha er a blai e te di ulemengur e a Dirramei a nguu el mo er a blai el kirel el mo kie er ngii.

A Omart a kmal mle mechesa el merael er a chelsel a Ngerteuachel el omtab a tekoi er ngii. Se el be el rei e ng kmal mesaul e ng di outekangel el mo er a blil a Dirramei el mo oldingel er ngii.

A ta er a lebo el omes er ngii er a chelsel a ongeua er a buil e ng mocha mengedecheduch er ngii. Te mle chachedecheduch e merael el bedul a chelechol. A lebocha er a rriil e a Omart a urrekedii a chimal a Dirramei. Ng kmal di mle mereched el mo mekelekolt a bedengel a Dirramei e le ng ko el ta el sechal el mla rullii a oua ise el omeruul el mo er ngii. A Omart a dula er ngii el kmo, "Ng kmal betik a renguk er kau." A Dirramei a ulenger el kmo, "Lak mo lekoi el ua isei." A Dirramei a milsngii a chimal e mechib el merael el mo er a daob. A Omart a mlo dechor el telkib e ulemes el mo er a Dirramei el ngar er a daob me ng luueta el me ngmasech. A Omart a ulemes er a Dirramei el di olecherechars er a daob me ng mocha melai a llel a lius el me mesuld er ngii.

Tia el kebesenge e a Omart a mlo smecher a rengul me ng di ulemekellok el mo tutau. Ng ta el kesus el lolebedebek el kmo ng ko el mlo mekngit er a ngarang.

A lebo el kukuk e ng di mle tutau e a Omart a milrael el mo omes a sers. Ng ngar er a delul a dekool e a Dirramei a meremang. Ng di mle e odersii a cheleuikl el chemachel el mo er a Omart. Ng di liluk e nguu e mocha er a uchul a ongor me ng mo dengchokl.

A Dirramei a kmal el di mlo olengeng e merola el mocha dengchokl er bita er ngii. "Omart, kau a ta er a kot el soak el chad. Ng di diak el soak el mo sechelim. A lsoal a rengum el me kmeed er a renguk e ng di ua chad el soal el merael el mo er a chiloil el ngar er er a chelemoll. Ng kmal mo kmeed e ng di ulterekokl el mo meksoks er a daob."

Aika el mlo uriul el eru el buil a kmal mlo meringel er a Omart. E le ng mlo bek el sils el omes er a betik er a rengul er a Dirramei. Ng mle ungil a rengul se el lesa e ng di mle medenge el kmo a ulebongel a kmedang.

Tia er a lemokngemeda a teliakl e ng mocha melekoi er a Dirramei el kmo, "Ng mla mo kirek el merael el mo er a Belau." A Dirramei a dilu er ngii el kmo, "A omerollem a mo ngiaos."

Tia el lebo el kebesenge e a Omart a rirecherechii a mlai e osiik a rolel er a eungel a btuch el lulemtab er a lengar er a Ngerteuachel. Ng chiliis e le ng mle chetil el mo kemanget el melemesumech er a Dirramei.

A ltebeda me el ngar er a ikrel a chelmoll e ng ngiluu a mlil el mridii er a chelmoll. A lebo el lodengelii a rengul e ng ngar er a bita er a belual el di telebtabt el ta el chad. A remle kldibel a uleker er ngii el kmo, "A demam ng ngar er ker?" Tiaikid e ng mengeselsang el kmo:





A demak a ouchiull er a ngisel

a kedarm,

E ngak a millim a chemadech ngak

me a Dildaob

E mlo er a Ngerteuachel el ngar

er ngii a rebebil er kemiu.

A berrous a derstedeb e

klemerang "

A llechul a beluu a mle tuab e

mla tuobed

Ng di Dildaob a medengelii a

rael el mo er a beluu.

Ng ngara a uchul me tia el cheldecheduch a domekedong er ngii el "Dildaob?"

Ng ngara mle uchul e a Omart a mlo meleboteb a beluu?

Ng ngara me a resechal er a irechar a mlo bad er a bai?

Ng ngara ngar er ngii er a bai?

Ng ngara dilubech el mo er a Omart er a ongeua er a klebese el lengar er a chelebacheb?

Ng ngara el ilumel a mlengim er a kederang?

Tia el ilumel el mlengim er a kederang ng meruul er a ngarang?

Ng techa ngklel a dil el kmal mle klebokel?

Ng ngara me a Omart a kmal mle soal el mo medengelii a Dildaob?

Ng ngara mle ongtil a Omart?

Ng ngara me a Dildaob a dimlak el kenge er a ongtil a Omart er a kot?

Ng ngara mlo chillel a demal a Omart?

Ng mle ua ngara klemengetel a cheliuuel a demal a Omart?

Ng ngara a ultutelel a teliakl?

Ng ngara dilubech el mo er a Omart er a lluut el me er a belual?
